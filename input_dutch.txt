De val door het konijnenhol
ALICE begon er erg genoeg van te krijgen om naast haar zusje aan de waterkant te
zitten en niets te doen: ze had een paar keer in het boek gegluurd, dat haar
zusje aan het lezen was, maar daar stonden geen plaatjes en gesprekken in ‘en
wat is nu een boek zonder plaatjes en gesprekken?’ dacht Alice. Dus ging zij er
over nadenken
(voorzover zij dat kon, want de hitte maakte haar erg slaperig en suf) of ze een
krans van madeliefjes zou gaan vlechten en ze wist niet goed of dat nu de moeite
van het opstaan en bloemen-plukken wel waard was, toen plotseling een wit konijn
met rode oogjes langs haar heen liep.
Dit was nu op zichzelf niet zo erg merkwaardig en Alice verbaasde er zich
evenmin over, toen zij het Konijn bij zichzelf hoorde zeggen: ‘O wee, o wee, ik
kom vast telaat’ (toen zij er later over nadacht, vond zij, dat zij dit vreemd
had moeten vinden, maar op dit ogenblik leek het haar heel gewoon). Maar toen
het Konijn werkelijk
een horloge uit zijn vestzakje haalde, er op keek, en weg holde, sprong Alice
op,
want zij bedacht plotseling, dat zij nog nooit een konijn had gezien met een
vestzakje of met eenhorloge om er uit te halen, en brandend van nieuwsgierigheid
rende ze het na door de weide; gelukkig was ze net op tijd om te zien hoe het in
een groot konijnenhol onder de heg verdween.
Het volgende ogenblik liep Alice het na, zonder
er aan te denken hoe zij ooit weer terug moest komen.
Het konijnenhol liep eerst een eindje rechtuit, als een tunnel, en toen
plotseling steil naar beneden, zo
plotseling dat ze niet eens tijd had om stil te blijven staan; want voor zij
daaraan kon denken, besefte ze dat ze door een diepe put naar beneden viel.
Nu was òf de put heel diep, òf ze viel erg langzaam, want zij had onder het
vallen ruimschoots tijd om om zich heen te kijken en zich af te vragen wat er
verder zou gebeuren. Eerst probeerde zij naar beneden te kijken om uit te maken
waar zij eigenlijk heenging, maar het was te donker om iets te zien; toen keek
zij naar de zijmuren van de put en merkte dat deze vol waren met kasten en
boekenplanken; hier en daar zag zij kaarten en platen aan krammen hangen. Zij
nam een pot van een van de planken, waar zij langs viel; op het etiket stond
‘Sinaasappel-jam’, maar tot haar grote teleurstelling was de pot leeg. Zij wilde
deze niet laten vallen, want zij was bang dat iemand daardoor getroffen kon
worden en dus zette zij hem met veel moeite in een van de kasten.
‘Nu,’ dacht Alice ‘na zo'n val zal ik er niets meer
om geven als ik van de trappen rol. Wat zullen ze me thuis allemaal flink
vinden! En trouwens, ik zou er niet eens wat van zeggen als ik van het dak
viel!’(wat zeer waarschijnlijk waar was.)
Al dieper en dieper. Zou het nooit meer ophouden? ‘Ik zou wel eens willen weten
hoeveel kilometers ik nu al gevallen ben,’ zei ze hardop, ‘ik moet zo
langzamerhand bij het middelpunt van de aarde zijn gekomen. Laat eens kijken:
dat zou ongeveer 6000 kilometers zijn, denk ik’, - want zie je, Alice had
allerlei van dit soort belangrijke dingen op school geleerd en zij wou graag
eens laten zien wat zij allemaal wist. Dit was nu wel niet zo'n erg goede
gelegenheid, want er was niemand die naar haar kon luisteren, maar kwaad kon het
toch nooit. ‘Ja, dat klopt, maar dan vraag ik me af op welke Lengte en Breedte
ik nu ben.’ (Alice had er geen flauw idee van wat Lengte en Breedte was, maar ze
vond die woorden wel heel mooi klinken.)
Al gauw begon ze opnieuw. ‘Ik vraag me af, of ik recht door de aarde heen zal
vallen. Wat zal het grappig zijn om bij de mensen terecht te komen, die met hun
hoofd naar beneden lopen. De Antipathieën geloof ik,’ (ze was nu wel heel blij
dat er niemand naar haar luisterde, want dit woord was beslist niet goed) ‘maar
dan moet ik hun vragen hoe dat land heet. Ach mevrouw, is dit Nieuw-Zeeland of
Australië?’ (en ze probeerde een buiging te maken, terwijl ze dat zei - stel je
voor, een buiging maken als je door de lucht valt, zou jij dat kunnen?) ‘en wat
zullen ze me een dom meisje vinden! Nee, ik zal er maar niet naar
vragen, misschien zie ik de naam wel ergens opstaan.’
Al dieper en dieper! Alice had niets anders te doen en daarom begon ze al gauw
weer te praten. ‘Dina zal me vanavond wel missen, denk ik’ (Dina was de kat) ‘ik
hoop maar dat ze thuis er aan denken haar een schoteltje met melk te geven.
Lieve Dina, ik wou dat je hier was. Ik denk niet dat er muizen in de lucht zijn,
maar je mag een vleermuis vangen, dat is net een muis, weet je. Maat eten katten
vleermuizen?’
En nu werd Alice tamelijk slaperig en bleef alsmaar dromerig bij zichzelf zeggen
‘eten katten vleermuizen, eten katten vleermuizen?’ en soms ‘eten vleermuizen
katten?’, want, zie je, ze kon geen van beide vragen beantwoorden en het deed er
dus niet veel toe wat ze precies vroeg.
Ze voelde dat ze in slaap viel en ze begon juist te dromen, dat zij hand in hand
met Dina aan het wandelen was, en heel ernstig tegen haar zei: ‘Dina, zeg me
eens eerlijk, heb jij ooit een vleermuis gegeten’, toen zij plotseling, bons,
bons, op een hoop droge bladeren neerkwam en de val was uit.
Alice had zich heel geen pijn gedaan en sprong direct weer op; ze keek naar
boven, maar daar was het erg donker; voor haar lag weer een lange gang en zij
zag nog net hoe het Witte Konijn daar razend vlug doorheen holde. Zij had geen
ogenblik te verliezen; vooruit schoot Alice, als de wind en zij was net op tijd
om hem, terwijl hij een hoek omging, bij zichzelf te horen zeggen: ‘Bij mijn
oren en snorrebaard, wat wordt het laat!’ Ze was vlak achter hem toen hij de
hoek omliep, maar het Konijn was nergens meer te zien; zij stond in een lange,
lage zaal, die verlicht werd door een rij lampjes aan het plafond.
Aan alle kanten van de zaal waren deuren, maar die waren allemaal dicht; en toen
Alice de zaal op en af was gelopen en iedere deur geprobeerd had, liep zij
treurig naar het midden en vroeg zich af hoe zij er ooit weer uit moest komen.
Plotseling kwam ze bij een kleine, driepotige
tafel van dik glas; er lag enkel een gouden sleuteltje op en Alice dacht
onmiddellijk dat dit wel eens passen kon op een van de deuren; maar ach! òf de
sloten waren te groot, òf het sleuteltje was te klein; in elk geval kon zij er
geen enkele mee openmaken. Toen zij echter voor de tweede keer de zaal doorliep,
zag ze een laaghangend gordijn, dat ze eerst niet had opgemerkt en daarachter
was een kleine deur van ongeveer veertig centimeter: ze stak het gouden
sleuteltje in het slot en tot haar grote vreugde paste het!
Alice deed de deur open en zag een lange, smalle gang voor zich, niet veel
wijder dan een rattenhol. Ze knielde op de grond en keek door de gang in de
mooiste tuin, die je ooit hebt gezien. Wat verlangde zij ernaar om uit die
donkere
zaal weg te gaan en daar buiten te wandelen tussen de perken met kleurige
bloemen en de koele fonteinen!, maar ze kon haar hoofd niet eens door de
deuropening krijgen, ‘en als ik mijn hoofd er door heb gestoken,’ dacht de arme
Alice, ‘kunnen mijn schouders er niet door en dan ben ik nog niet veel verder. O
wat zou ik graag in
elkaar kunnen schuiven als een verrekijker. En dat zou ik trouwens best kunnen,
denk ik, als ik maar wist, hoe ik moest beginnen.’ Want zie je, er waren de
laatste tijd al zo veel zonderlinge dingen gebeurd, dat Alice maar heel weinig
meer voor onmogelijk hield. Maar ze schoot er niet veel mee op, wanneer ze bij
het deurtje bleef zitten treuren. Daarom liep zij terug naar de tafel en hoopte
zo half, dat ze een ander sleuteltje zou vinden of in ieder geval een
handleiding om mensen als verrekijkers in elkaar te schuiven; maar dit keer
stond er enkel een flesje op (dat er straks beslist niet stond, zei Alice) en om
de hals van die fles was met een touwtje een stuk papier vastgemaakt; ‘Drink
mij’ stond er met mooie, grote letters op gedrukt. Nu was het heel mooi om te
zeggen ‘Drink mij’, maar de verstandige Alice deed dat dan nog maar niet
onmiddellijk. ‘Nee,’ zei ze, ‘ik moet eerst eens kijken of er nergens ‘vergif’
op staat, want zij had allerlei aardige verhaaltjes gelezen over kinderen, die
verbrand waren en opgegeten door wilde dieren en allerlei andere onplezierige
dingen hadden beleefd, omdat zij nu eenmaal niet wilden
luisteren naar de vermaningen van de grote mensen, b.v. dat een hete pook je
brandt, als je hem te lang vasthoudt, dat als je erg diep met een mes in je
vinger snijdt, die gewoonlijk
gaat bloeden, dat als je veel drinkt uit een fles, waar ‘vergif’ op staat, het
in de meeste gevallen vroeger of later slechte gevolgen zal hebben.
Maar ze zag er geen ‘vergif’ op staan en dus dorst Alice wat te proeven; en toen
het erg lekker bleek te smaken (het smaakte naar een mengsel van kersentaart,
pudding, ananas, gebraden kalkoen, toffees en geroosterd brood met boter) dronk
zij de fles gauw leeg.
‘Wat een gek gevoel!’, dacht Alice, ‘het lijkt wel of ik als een verrekijker in
elkaar schuif!’
En dat was zo; ze was nu geen vijf-en-twintig centimeter meer groot en toen zij
bedacht, dat ze nu precies groot genoeg was om door het deurtje in de mooie tuin
te komen, werd zij erg blij. Maar eerst wachtte ze nog een paar minuten of ze
nog meer in elkaar zou schrompelen; ze was wel een beetje bezorgd, want ‘als dat
zo doorgaat,’ zei Alice, ‘ga ik uit, net als een kaars. Ik zou
wel eens willen weten hoe ik er dan uit zie.’ En zij probeerde zich voor te
stellen, hoe een uitgeblazen kaarsvlam er uit ziet, maar zij kon zich niet
herinneren, dat zij ooit naar zoiets had gekeken. Na een poosje, toen er verder
niets meer gebeurde, besloot ze om maar eens naar de tuin te gaan; maar ach!
arme Alice! toen zij bij de deur kwam, merkte ze dat ze het gouden sleuteltje
vergeten had, en toen ze terug liep naar de tafel om het te halen, zag ze dat ze
er onmogelijk meer bij kon; ze konhet door het glas heen zien liggen en zij
probeerde tegen een van de tafelpooten op te klauteren, maar die was veel te
glad, en toen ze doodmoe was van alle inspanningen ging het arme kind op de
grond zitten en begon te huilen.
‘Kom, het is onzin, om hier te zitten huilen,’ zei Alice streng tegen zichzelf,
‘ik raad je aan daar dadelijk mee op te houden!’ Zij gaf dikwijls heel goede
raad aan zichzelf (al volgde zij die zelden op) en soms gaf zij zich zo'n
standje, dat ze er tranen van in de ogen kreeg; een keer had ze nog geprobeerd
om zichzelf een draai om de oren te geven, omdat zij vals had gedaan bij een
spelletje croquet, dat zij tegen zichzelf speelde. Want dit dwaze kind hield er
erg van om te doen alsof zij twee kinderen
was. ‘Maar nu schiet ik er niet veel mee op, om te doen alsof ik twee kinderen
ben,’ dacht de arme Alice, ‘er is nauwelijks genoeg van me over voor één
behoorlijk mens.’ Ze keek wat in het rond en weldra zag ze een glazen doosje
onder de tafel staan; ze maakte het open en zag er een klein koekje in liggen,
waar krenten op zaten, die de woorden ‘Eet mij’ vormden. ‘Waarom zou ik het niet
opeten?’, zei Alice, ‘als het me groter maakt, kan ik bij de sleutel, en als het
me kleiner maakt, kan ik onder de deur door kruipen; ik kan op alle twee de
manieren in de tuin komen en het kan me niet schelen hoe.’
Ze at een stukje en was erg benieuwd welke kant ze uit zou groeien; haar hand
had ze op haar hoofd gelegd om te voelen wat er zou gebeuren en ze vond het heel
gek, dat ze even groot bleef als ze was, want dat is nu wel gebruikelijk, als je
een koekje eet, maar Alice was intussen zo aan ongewone gebeurtenissen gewend
geraakt, dat ze het saai en vervelend vond wanneer alles zo maar bij het oude
bleef. En daarom begon ze snel door te eten en had ze het koekje al gauw op.
Het meer van tranen
HOE raarder en raarder!’ riep Alice (ze was zo in de war dat ze niet eens meer
behoorlijk Nederlands kon spreken) ‘nu ga ik uit elkaar als de grootste
verrekijker van de wereld! Dag voeten!’ (want toen zij naar beneden keek, waren
die zo ver weg, dat zij ze amper kon zien) ‘O, mijn arme voetjes! wie moet
jullie nu je schoenen en kousen aantrekken? Ik geloof vast niet dat ik dat nog
kan doen! Ik ben veel te ver weg om me nog met jullie te bemoeien! Jullie moet
nu maar zien hoe je je redt.’ -
‘Maar ik moet een beetje aardig tegen ze zijn,’ dacht Alice, ‘want anders willen
ze misschien niet eens meer dezelfde kant uitlopen als ik. Weet je wat, ik zal
ze met Kerstmis altijd een paar nieuwe schoenen geven.’
En zij begon dit plan te overdenken. ‘Die moeten met de bode gebracht worden,’
dacht ze, ‘en wat zal het leuk zijn om een cadeautje te sturen aan je eigen
voeten. En wat zullen de adressen er gek uitzien:
Aan den Weledelen Heer Rechtervoet van Alice, Haardkleedje, bij de Haard,
(met vriendelijke groeten)
Maar wat ben ik eigenlijk een onzin aan het praten!’
Tegelijk stootte haar hoofd tegen het plafond van de zaal, zij was nu trouwens
meer dan drie meter groot
en ze pakte meteen het gouden sleuteltje van de tafel en holde naar de tuindeur.
Arme Alice! Ze kon wanneer ze op haar zij ging liggen ternauwernood met één oog
de tuin in kijken, maar minder dan ooit had ze kans om erin te gaan wandelen. Ze
ging weer op de grond zitten en begon te huilen. ‘Je moest je schamen,’ zei
Alice, ‘een grote meid zoals jij (en daar had ze wel gelijk in!) en dan zo
zitten huilen. Wil je er wel eens dadelijk mee ophouden!’ Maar ze ging er rustig
mee door en ze huilde liters tranen, tot die een groot meer vormden om haar
heen, dat wel een meter diep was en tot half in de zaal door liep.
Na een poosje hoorde zij een zacht getrippel van voeten in de verte en zij
veegde haastig haar tranen af om te zien wie daar aankwam. Het was het Witte
Konijn, dat terugkwam; prachtig gekleed, met een paar witte glacéhandschoenen in
zijn ene hand en een grote waaier
in de andere; hij kwam in een reuze haast aanhollen en mompelde bij zichzelf: ‘O
de Hertogin, de Hertogin!
O wat zal ze woedend zijn, dat ik haar heb laten wachten!’
Alice was zo wanhopig, dat zij aan iedereen hulp zou hebben gevraagd; en daarom
zei ze ook, toen het Konijn in haar buurt kwam, heel zacht en bedeesd: ‘Ach,
meneer
-’. Het Konijn schrok geweldig, liet
de witte glacéhandschoenen en de waaier vallen en rende weg in de duisternis zo
hard als hij kon.
Alice nam de waaier en de handschoenen op en daar het erg warm was in de zaal,
begon zij zich al pratend met de waaier wat koelte toe te wuiven. ‘Wat een rare
dag is het toch vandaag! En gisteren was alles nog heel gewoon. Zou ik vannacht
misschien veranderd zijn? Even kijken, was ik dan mijzelf, toen ik vanmorgen
opstond? Ik geloof eigenlijk wel dat ik me een beetje anders voelde. Maar als ik
niet mezelf ben, wie ter wereld ben ik dan?’ En zij ging al de kinderen van haar
leeftijd na, die zij kende, om te zien of zij misschien in een van hen veranderd
was.
‘Ik weet zeker, dat ik Ada niet ben,’ zei ze, ‘want zij heeft heel lange krullen
en mijn haar krult helemaal niet; en Mabel kan ik ook niet zijn, want ik weet
een hele boel en zij weet bijna niets. Trouwens, zij is zij, en ik ben ik, ach,
ach, wat is dat toch allemaal moeilijk! Ik moet eerst kijken of ik nog alles
weet wat ik vroeger wist: 4 × 5 is 12 en 4 × 6 is 13 en 4 × 7 -, maar lieve
help, zo kom ik nooit aan de twintig. Nu, de tafels van vermenigvuldiging doen
er ook niet veel toe, ik zal het eens met
aardrijkskunde proberen. Londen is de hoofdstad van Parijs en Parijs is de
hoofdstad van Rome - nee, dat kan niet, ik weet zeker, dat dat allemaal verkeerd
is. Ik moet Mabel zijn geworden! Laat ik eens proberen of ik “Hoe vrolijk plast
de krokodil” nog op kan zeggen.’ En zij legde haar handen in haar schoot alsof
zij een les op zei en begon, maar haar stem was hees en
vreemd en de woorden klonken anders dan vroeger:
‘Hoe vrolijk plast de krokodil In 't water met zijn snuit,
Hoe vriendlijk spreidt hij als hij wil Zijn klauwen naar u uit!
Hoe uitermate lief is het Wanneer hij in het rond
De vissen welkom toeroept met Een glimlach om zijn mond!’
‘Ik geloof nooit dat dat de goede woorden zijn,’ zei de arme Alice, en haar ogen
kwamen opnieuw vol tranen, toen zij verder praatte. ‘Ik moet Mabel zijn geworden
en dan moet ik in dat kleine huisje wonen en dan heb ik bijna geen speelgoed en
moet ik een heleboel huiswerk maken! Neen, daar heb ik geen zin in, als ik Mabel
ben, blijf ik hier beneden! En ze hoeven heus niet naar beneden te roepen: ‘Kom
naar boven schat,’ ik zal alleen maar opkijken en zeggen: ‘wie ben ik dan, zeg
me eerst wie ik ben,’ en als ik het dan prettig vind om die iemand te zijn, ga
ik naar boven en als ik dat niet vind, blijf ik hier tot ik weer een ander ben
geworden, maar o, o,’ riep Alice, terwijl zij plotseling weer in tranen
uitbarstte, ‘ik wou dat ze hun hoofden maar door het konijnenhol staken, ik heb
er zo verschrikkelijk genoeg van om hier alleen te zijn!’
Terwijl zij dit zei, keek ze naar haar handen en ze was erg verrast, toen zij
zag, dat ze een van de witte handschoentjes van het Konijn aan had getrokken.
‘Hoe kan ik dat nu gedaan hebben,’ dacht ze, ‘dan moet ik intussen kleiner
worden.’ Zij stond op en ging naar de tafel om zich daaraan te meten en ze
merkte, dat ze nog ongeveer zestig centimeter groot was en snel in elkaar kromp;
ze begreep al gauw dat dat kwam door de waaier, die zij nog altijd vast hield en
zij liet die onmiddellijk vallen om te voorkomen dat zij helemaal
weg zou krimpen.
‘Dat was op het kantjeaf,’ zei Alice, nogal geschrokken van deze plotselinge
verandering, maar toch erg blij, dat ze nog leefde, ‘en nu naar de tuin!’ en zij
holde zo hard als ze kon naar het deurtje; maar ach! dat was weer dicht en het
gouden sleuteltje lag net als vroeger op de glazen tafel ‘en nu ben ik er
slechter aan toe dan ooit,’ dacht het arme kind, ‘want ik ben nog nooit zo klein
geweest als nu, nog nooit. En ik vind heus dat het nu wel een beetje te erg
wordt.’
Ineens gleed ze uit en het volgende ogenblik lag ze tot haar kin in zout water.
Eerst dacht ze dat ze op een of andere manier in zee was gevallen, ‘en als dat
zo is, kan ik terug met de trein,’ zei ze bij zichzelf. (Alice was één keer in
haar leven naar zee
geweest en zij dacht nu, dat, waar je ook bent aan de Hollandse kust, er overal
badkoetsjes in zee zijn, en kinderen aan het strand, die met houten schoppen
kuilen graven, en dan een rij hotels en daarachter een station).Maar al spoedig
begreep ze dat ze in het meer van de tranen terecht was gekomen, die zij gehuild
had, toen ze drie meter groot was.
‘Ik wou dat ik niet zoveel gehuild had,’ zei Alice, terwijl zij rondzwom om de
vaste grond terug te vinden. ‘En nu zal ik daar mijn straf voor krijgen en in
mijn
eigen tranen moeten verdrinken! Dat zou toch wel heel gek zijn. Maar vandaag
gaat alles even gek.’
Toen hoorde ze een eindje verder iets plassen in het meer en ze zwom er naar
toe, om te kijken wat het was; eerst dacht ze dat het een walrus of een
nijlpaard moest zijn, maar toen bedacht ze dat ze nu zelf erg klein was en ze
zag dat het enkel een muis was, die net als zij in het water was geraakt.
‘Zou het zin hebben om die muis aan te spreken?’ dacht Alice. ‘Er gebeuren hier
beneden zoveel rare dingen, dat ik het eigenlijk heel gewoon zou vinden als hij
kon praten; in elk geval, baat het niet, dan schaadt het niet.’ En zij begon: ‘O
Muis, weet u ook hoe ik uit dit meer kan komen? Ik ben erg moe van het zwemmen
geworden, o Muis.’ (Alice dacht dat dit wel de juiste manier moest zijn om een
muis aan te spreken; zij had dat nog wel nooit geprobeerd, maar zij herinnerde
zich, dat zij eens in de Latijnse grammatica van haar broer had zien staan: een
muis, van een muis,
aan een muis, een muis, o muis). De muis
keek haar tamelijk nieuwsgierig aan en het leek of hij haar een knipoogje gaf,
maar hij zei niets.
‘Misschien verstaat hij geen Nederlands,’ dacht Alice; ‘het kan best een Franse
muis zijn, die met Napoleon mee is gekomen’ (want al had Alice altijd
heel braaf haar geschiedenis geleerd, ze wist nooit zo erg goed hoe lang geleden
iets was gebeurd). En daarom zei ze ‘Où est ma chatte?’; dit was namelijk de
eerste zin uit haar Franse leerboek. De Muis sprong plotseling boven het water
uit en sidderde van angst over zijn hele lichaam. ‘O, neemt u me alstublieft
niet kwalijk,’ riep Alice vlug, bang dat zij de gevoelens van het arme dier had
gekwetst, ‘ik vergat dat u niet van katten houdt.’ ‘Dat ik niet van katten
houd,’ riep de Muis met een schrille, opgewonden stem. ‘Zou jij van katten
houden in mijn
plaats!’ ‘Misschien niet,’ zei Alice sussend, ‘weest u maar niet boos. En toch
zou ik u wel eens onze Dina willen laten zien, ik denk dat u best van katten zou
gaan houden, als u haar eens kon ontmoeten. Het is zo'n snoes.’ Alice praatte
half bij zichzelf verder, terwijl ze langzaam in het meer rondzwom, ‘en ze zit
zo lief te spinnen bij de haard en haar poten te likken en haar gezicht te
wassen, - en ze is zo lekker zacht om over te aaien - en ze kan geweldig muizen
vangen - o, neemt u me niet kwalijk!’ riep Alice weer, want dit keer gingen alle
haren van de muis overeind staan van
woede en zij voelde dat zij hem nu werkelijk had beledigd. ‘We zullen er niet
meer over praten, als u dat liever niet doet.’
‘Die is goed,’ riep de Muis, die beefde tot aan het puntje van zijn staart,
‘alsof ik over een dergelijk onderwerp zou willen praten! Onze familie haat
katten; het zijn vieze, laaghartige, ongemanierde beesten! Laat mij dat woord
nooit meer horen!’
‘Nee natuurlijk niet!’ zei Alice, die graag van onderwerp wou veranderen. ‘Houdt
u dan wel van honden?’ De Muis antwoordde niet en dus ging Alice verder: ‘Bij
ons in de buurt hebben ze toch zo'n lief hondje. Dat zou ik u graag eens willen
laten zien! Een terrier is het met heel heldere ogen, weet u, en met o zo lang
bruin krulhaar! En als je iets weggooit, dan brengt hij het weer terug, en hij
kan mooi zitten en om zijn eten vragen en allerlei andere kunstjes - ik weet ze
niet eens meer allemaal - en hij is van een boer, weet u, die zegt dat hij wel
honderd gulden
waard is, hij zegt dat hij alle ratten doodmaakt en - o lieve help!’ riep Alice
spijtig, ‘ik ben bang dat ik hem weer beledigd heb.’ Want de Muis zwom zo hard
als hij kon weg en maakte een geweldige deining in het water.
Ze riep hem heel vriendelijk na: ‘Lieve Muis, komt u toch terug, dan zullen we
niet meer over katten of honden praten, als u dat niet prettig vindt!’ Toen de
Muis dat hoorde, keerde hij zich om en zwom langzaam op haar af; zijn gezicht
was erg bleek (van woede, dacht Alice) en hij zei met trillende stem: ‘Laten we
naar de kant gaan, dan zal ik je mijn geschiedenis vertellen en dan zul je
begrijpen waarom ik katten en honden haat.’
Het was trouwens hoog tijd om weg te gaan, want het meer was helemaal vol met
vogels en andere dieren die er in waren gevallen: er was een Eend bij en een
Dodo, een Papegaai en een jonge Arend en een hele boel andere vreemde beesten.
Alice ging voorop en het hele gezelschap zwom naar de kant.
Een verkiezings-wedstrijd en een treurig verhaal
HET was werkelijk een zonderling gezelschap, dat daar aan de kant bij elkaar
kwam
- de vogels met beslijkte veren, de andere dieren met een vastgeplakte vacht en
allemaal even kletsnat, knorrig en slecht op hun gemak.
In de eerste plaats moesten ze natuurlijk zien droog te worden; ze gingen
daarover beraadslagen en al gauw vond Alice het heel gewoon, dat zij met hen
praatte, of zij hen haar hele leven al kende. Zij had dan ook een lang gesprek
met de Papegaai, die op het laatste boos werd en enkel zei: ‘Ik ben ouder dan
jij en weet het dus beter’; en Alice wilde dat niet aannemen voor zij wist hoe
oud hij was, maar toen de Papegaai dat absoluut niet wou vertellen, was er
verder weinig meer te bespreken.
Tenslotte riep de Muis, die blijkbaar een persoon van gewicht onder hen was: ‘Ga
allemaal zitten en luister naar mij! Ik zal jullie wel droogmaken.’ Ze gingen
meteen allemaal in een grote kring zitten met de Muis in het midden. Alice keek
hem bezorgd en gespannen aan, want zij wist zeker, dat zij lelijk kou zou vatten
als zij niet gauw droog werd.
‘Ehum’, zei de Muis gewichtig, ‘zijn jullie klaar? Ik zal jullie het droogste
vertellen dat ik weet. Stilte
alsjeblieft! In 1648 werd te Munster vrede met Spanje gesloten; Spanje
verklaarde de Nederlanden onafhankelijk; de zeven Nederlanden waren: Holland,
Zeeland,
Utrecht, Overijssel, Friesland en Groningen; Drente mocht niet meestemmen; de
Generaliteitslanden werden als veroverd gebied beschouwd.’
‘Br,’ zei de Papegaai rillend.
‘Pardon,’ zei de Muis, zijn voorhoofd fronsend, maar heel beleefd, ‘zei je
iets?’ ‘Ik niet,’ zei de Papegaai snel.
‘O, dat dacht ik,’ zei de Muis, ‘ik ga verder. Frederik Hendrik, die in 1647 was
gestorven, was opgevolgd door zijn zoon Willem II. Na de vrede werd een deel van
het leger afgedankt, omdat men het niet meer nodig had; de Staten van Holland
vonden het echter -’
‘Vonden wat?’ zei de Eend.
‘Vonden het’ antwoordde de Muis geërgerd, ‘je weet toch wel wat “het” betekent.’
‘Zeker, dat weet ik heel goed, als ik iets vind’, zei de Eend, ‘dat is meestal
een
kikvors of een worm, maar nu is de vraag: wat vonden de Staten van Holland?’
De Muis ging hier verder niet op in, maar vervolgde snel: ‘vonden het echter
beter om nog meer soldaten af te danken, daar zij wel de helft van alle onkosten
droegen. Toen de Staten van Holland echter op eigen gezag een aantal soldaten
afdankten, droegen de Staten-Generaal aan Willem II op... Hoe gaat het nu met
je,’ vroeg hij
eensklaps aan Alice.
‘Ik ben nog altijd even nat,’ zei Alice treurig, ‘ik word er blijkbaar helemaal
niet droog van.’
‘In dat geval,’ zei de Dodo plechtig, ‘geef ik het advies de vergadering te
verdagen, opdat het nemen van doeltreffender middelen ten snelste bevorderd kan
worden.’
‘Praat Nederlands,’ zei de Arend, ‘ik begrijp niets van al die lange woorden en
jijzelf, geloof ik, evenmin.’ En de Arend boog zijn hoofd om een glimlach te
verbergen; een paar van de andere vogels gichelden duidelijk hoorbaar.
‘Wat ik jullie wou zeggen’, zei de Dodo beledigd, ‘was dat het beste middel om
droog te worden een verkiezings-wedstrijd is.’
‘Wat is een verkiezings-wedstrijd?’ vroeg Alice. Zij was daar niet zo erg
nieuwsgierig naar, maar de Dodo zweeg even, alsof zij verwachtte dat iemand iets
zeggen zou en geen van de anderen scheen daar behoefte aan te hebben.
‘Ik kan je dat het beste verklaren,’ zei de Dodo, ‘wanneer wij beginnen.’ (En nu
zal ik je vertellen hoe de Dodo het uitlegde, want je wilt het misschien op een
regenachtige dag ook eens proberen).
Eerst tekende ze een renbaan in een soort cirkel (‘Het doet er niet toe of die
goed is’ zei ze) en toen moest het hele gezelschap er zo hier en daar langs gaan
staan.
Het begon niet met ‘een, twee, drie, af,’ neen, ze gingen hollen als ze zin
hadden en hielden dan weer op, als ze zin hadden, zodat het niet gemakkelijk was
om
er achter te komen, wanneer de wedstrijd uit was. Toen ze zo ongeveer een half
uur heen en weer hadden gehold en droog waren geworden, riep de Dodo plotseling:
‘De wedstrijd is afgelopen’ en ze gingen allemaal hijgend om haar heen staan en
vroegen ‘Wie heeft gewonnen?’
De Dodo moest eerst lang nadenken voor zij daarop kon antwoorden en zij zat een
hele tijd met haar wijsvinger tegen haar voorhoofd te denken (in de houding
waarin je dichters meestal op plaatjes ziet), terwijl de anderen zwijgend
wachtten.
Tenslotte zei de Dodo: ‘Iedereen heeft het gewonnen, jullie moet allemaal een
prijs hebben.’
‘Maar wie moet voor die prijzen zorgen?’ vroeg een koor van stemmen.
‘Wel zij natuurlijk,’ zei de Dodo en wees met één vinger naar Alice; en het hele
gezelschap ging om haar heen staan en ze riepen allemaal door elkaar heen:
‘Prijzen, kom op met je prijzen!’
Alice wist niet wat ze moest doen en wanhopig stak ze haar hand in haar zak en
haalde er een doos zuurtjes uit (gelukkig had het zoute water die niet
aangetast) en gaf ieder één als prijs.
‘Maar ze moet zelf ook een prijs hebben,’ zei de Muis.
‘Natuurlijk,’ zei de Dodo heel ernstig. ‘Wat heb je verder nog in je zak?’ vroeg
zij aan Alice en draaide zich naar haar om.
‘Enkel een vingerhoed,’ zei Alice bedroefd. ‘Geef die hier,’ zei de Dodo.
Toen gingen ze weer om haar heen staan, terwijl de Dodo haar plechtig de
vingerhoed aanbood en zei: ‘Wij verzoeken U beleefd deze sierlijke vingerhoed te
willen aanvaarden’ en toen zij deze korte toespraak had uitgesproken, begonnen
ze allen te klappen.
Alice vond het hele geval erg dwaas, maar ze keken zo ernstig dat ze niet dorst
te lachen, en toen ze geen goed antwoord kon bedenken, boog ze alleen maar diep
en deed haar prijs zo plechtig als ze kon aan haar vinger.
Ze gingen nu hun zuurtjes op eten; dat veroorzaakte weer allerlei lawaai en
verwarring, want de grote vogels klaagden dat zij er niets van proefden en de
kleine verslikten zich er in en moesten op hun rug geklopt worden. Tenslotte
waren ze
allemaal klaar en
ze gingen weer in een kring zitten en smeekten de Muis nog iets te vertellen.
‘U hebt me beloofd dat U me Uw geschiedenis zou vertellen,’ zei Alice ‘en waarom
u K. en H. zo haat,’ voegde ze er fluisterend aan toe, bang dat hij weer
beledigd zou zijn. En intussen keek ze in het rond en haar blik bleef lang
rusten op de lange staart van de Muis, die in mooie bochten op de grond lag.
‘Ach, die is lang en treurig’, zei de Muis zuchtend tot Alice.
‘'t Is een lange staart, zeker’, dacht Alice en ze keek er verwonderd naar,
‘maar waarom noemt hij hem treurig?’ En zij bleef daarover nadenken, terwijl de
Muis vertelde, zodat in haar idee het verhaal er ongeveer zo uitzag:
Poes zei tot een Muis, die hij
zag in het huis:
‘Kom blijf daar niet staan, want
ik klaag je aan. Je hoeft niets te beweren,
wij moeten procederen, dan heb ik
vanmorgen mijn tijd niet verdaan.’
Zei de Muis
tot dat schoelje, ‘Mijnheer wat bedoel
je, zonder jury
of rechter
zal dat toch niet gaan’. ‘Ik ben
rechter en jury’,
zei ijskoud
die Furie,’ en ik oordeel bedaard:
de dood door het
zwaard
‘Je let niet op,’ zei de Muis streng tot Alice, ‘waar denk je aan?’
‘Neemt u me niet kwalijk,’ zei Alice erg nederig, ‘u was geloof ik aan de vijfde
kronkel.’
‘Daar was ik helemaal niet,’ zei de Muis terwijl hij opstond en wegliep, ‘je
beledigt me, wanneer je zulke onzin praat!’
‘Maar dat was de bedoeling toch niet,’ zei de arme Alice smekend, ‘jullie zijn
ook zo gauw beledigd.’
De Muis bromde maar wat als antwoord.
‘Ach komt u toch terug en vertel uw verhaal verder,’ riep Alice hem na. En de
anderen riepen allemaal in koor: ‘Ja, alsjeblieft,’ maar de Muis schudde
ongeduldig zijn hoofd en liep nog wat harder.
‘Wat jammer dat hij niet blijven wou,’ zuchtte de Papegaai toen hij uit het
gezicht was en een oude Krab vond dit een goede gelegenheid om haar dochter te
vermanen: ‘Zie je, kindje, leer hieruit dat je altijd je goede humeur moet
bewaren.’
‘Hou toch je mond Moeder,’ zei de jonge Krab een beetje snibbig, ‘van jou zou
een oester nog zijn geduld verliezen.’
‘Ik wou dat onze Dina hier was,’ zei Alice hardop, zonder zich tot iemand
persoonlijk te richten, ‘die zou hem wel gauw terugbrengen.’
‘En wie is Dina, als ik vragen mag,’ zei de Papegaai.
Alice ging er gretig op in, want ze vond het altijd prettig om over haar
lievelingsdier te praten. ‘Dina,’ zei ze ‘is onze kat. En ze kan zo geweldig
muizen vangen, dat moest u eens zien. En u moest eens zien
hoe ze achter een vogel aanzit. Als ze er naar kijkt, dan heeft ze hem ook.’ Dit
gezegde bracht het gezelschap in grote opschudding. Sommige vogels renden meteen
weg; een oude ekster begon zich zorgvuldig in een omslagdoek te wikkelen. ‘Nu
moet ik heus gaan,’ zei ze, ‘de nachtlucht is zo slecht voor mijn keel’ en een
kanarie riep met bevende stem tot haar kinderen: ‘Kom mee, lievelingen, 't is
hoog tijd, dat jullie nu naar bed gaan.’ Zo gingen ze onder verschillende
voorwendsels allemaal weg en
Alice bleef heel alleen achter.
‘Ik wou dat ik het niet over Dina had gehad,’ zei ze droevig bij zichzelf,
‘niemand schijnt hier beneden op haar gesteld te zijn en toch is het de beste
kat van de wereld. O Dina, zal ik je nog ooit terugzien?’ En toen begon de arme
Alice weer te huilen, want zij voelde zich zo alleen en zo neerslachtig. Maar na
een poosje hoorde ze op een afstand weer getrippel van voeten en zij keek vlug
op, want ze hoopte half dat de Muis van plan veranderd was en terug kwam om zijn
verhaal verder te vertellen.
Het huis van het konijn
HET was het Witte Konijn, dat langzaam terug kwam wandelen en bedrukt om zich
heen keek, alsof hij iets verloren had; en zij hoorde hem in zich zelf mompelen:
‘De Hertogin! De Hertogin! O mijn lieve pootjes! O mijn pels en snorrebaard! Ze
zal me laten onthoofden, zo zeker als een fret een fret is. Waar kan ik ze toch
hebben laten vallen?’ Alice begreep meteen dat hij zijn waaier en zijn
glacéhandschoenen zocht en zij begon heel hulpvaardig mee te zoeken, maar ze
waren nergens meer te zien - alles scheen wel veranderd te zijn sinds haar bad
in het meer en de grote zaal met de glazen tafel en het deurtje was helemaal
verdwenen.
Het Konijn merkte Alice al gauw op, toen zij liep te zoeken en hij riep haar
boos toe: ‘Marianne, wat doe jij hier? Ga onmiddellijk naar huis en haal een
paar handschoenen en een waaier! Maar onmiddellijk!’ En Alice was zo onder de
indruk, dat ze meteen de richting uitliep, die hij aanwees en niet eens
probeerde het misverstand op te helderen.
‘Hij denkt, dat ik zijn dienstmeisje ben,’ zei ze bij zich zelf onder het lopen
‘wat zal hij opkijken als hij er achter komt wie ik ben! Maar ik zal zijn waaier
en zijn handschoenen maar voor hem halen, tenminste als ik ze kan vinden.’
Intussen kwam ze aan een aardig huisje met op de deur een glimmend koperen bord:
W. Konijn stond er op. Ze ging zonder te kloppen naar binnen en rende naar
boven, doodsbenauwd dat zij de echte Marianne zou ontmoeten en uit het huis
gegooid zou worden voor zij de waaier en de handschoenen gevonden had.
‘Wat is het eigenlijk gek,’ zei Alice bij zich zelf, ‘om boodschappen te doen
voor een konijn! Stel je voor dat Dina me op boodschappen uit zou sturen!’
En zij begon zich voor te stellen hoe dat zou gaan. ‘Alice kom onmiddellijk hier
en maak je klaar voor de wandeling.’ - ‘Ik kom direct, Moeder, maar ik moet dit
muizenhol nog bewaken tot Dina terugkomt en er voor zorgen dat de muis niet
ontsnapt.’ ‘Alleen denk ik,’ zei Alice, ‘dat ze Dina niet lang meer in huis
zouden houden als ze de mensen ging commanderen.’
Intusschen was ze in een gezellig kamertje gekomen met een tafel voor het raam
en daarop (zoals ze gehoopt had) een waaier en twee of drie paar witte
glacéhandschoenen en ze wou juist de kamer weer uitgaan, toen haar blik op een
flesje viel dat bij de spiegel stond. Er zat dit keer geen etiket op met de
woorden
‘Drink Mij’, maar toch deed ze de kurk er af en zette de fles aan haar mond. ‘Er
gebeurt altijd iets interessants als ik iets eet of drink, ik ben benieuwd wat
voor uitwerking dit flesje heeft. Ik hoop maar dat het me weer wat groter maakt,
want ik heb er werkelijk genoeg van om zo'n klein ding te zijn!’
En haar wens werd heel wat sneller vervuld dan zij gedacht had; voor zij het
halve flesje uit had gedronken botste haar hoofd tegen het plafond en zij moest
zich
buigen, omdat anders haar nek zou breken. Ze zette haastig het flesje neer en
zei bij zichzelf: ‘Nu is het precies genoeg - ik hoop dat ik niet nog groter
word, anders kan ik de deur niet meer uit, - ik wou dat ik niet zoveel gedronken
had!’
Helaas! Nu was het te laat. Ze werd al groter en groter en al spoedig moest ze
op haar knieën gaan zitten: het volgende ogenblik had ze zo niet eens genoeg
plaats meer en ze probeerde of het beter was om op de grond te gaan liggen met
een elleboog tegen de deur aan en haar andere arm onder haar hoofd. Maar ze werd
steeds groter en tenslotte stak ze een arm door het raam en zette ze één voet op
de schoorsteenmantel en zei bij zich zelf: ‘Nu kan ik niets meer doen, wat er
verder ook gebeurt. Wat zal er nu van mij worden?’
Gelukkig voor Alice was het toverdrankje nu uitgewerkt en ze groeide niet meer;
toch was het hele geval erg onplezierig en daar ze op geen enkele manier uit de
kamer kon komen, was het niet te verwonderen, dat zij zich erg ongelukkig
voelde.
‘Thuis was het toch heel wat prettiger,’ dacht de arme Alice,‘toen ik niet
voortdurend groter en kleiner werd en door muizen en konijnen gecommandeerd. Ik
wou dat ik nooit door dat konijnenhol was gegaan - en toch! - en toch! - ik maak
zo toch wel heel wat mee, - ik vraag me af wat er eigenlijk met mij is gebeurd!
Vroeger, toen ik nog sprookjes las, dacht ik altijd dat dit soort dingen nooit
werkelijk gebeurden en nu zit ik er midden in! Er moest heus een boek over mij
geschreven worden. En als ik groot ben, zal ik er een schrijven ook, maar ik ben
nu groot,’ voegde zij er bezorgd aan toe, ‘en hier is helemaal geen plaats meer
om nog groter te worden.’
‘Maar zou ik dan nooit ouder worden, dan ik nu ben?’ dacht Alice, ‘dat zou wel
fijn zijn aan de ene kant, want dan word ik nooit een oude vrouw, maar dan moet
ik ook altijd huiswerk maken! O nee, daar zou ik geen zin in hebben!’
‘O jij gekke Alice!’ antwoordde zij zich zelf. ‘Hoe kan je hier nu huiswerk
maken? Er is amper plaats genoeg voor jou en er is zeker geen plaats meer voor
je boeken en schriften!’
En zo ging ze verder met dat alles tegen elkaar af te wegen en daarover te
praten; maar na een paar mi-
nuten hoorde ze buiten een stem en zij hield op om te luisteren.
‘Marianne, Marianne!’ zei de stem, ‘Breng onmiddellijk mijn handschoenen!’
Toen hoorde voeten trippelen op
de trap. Alice begreep dat dit het Witte Konijn was, dat terug kwam om naar haar
te kijken en ze beefde zo dat het hele huis er van schudde, want ze was glad
vergeten dat ze nu ongeveer duizend keer zo groot was als het Konijn, en
helemaal niet bang voor hem hoefde te zijn.
Al gauw was het Konijn bij de deur en probeerde die open te doen, maar de deur
ging naar binnen open en Alice's elleboog drukte er tegen en dus was die poging
vergeefs. Alice hoorde het Konijn bij zich zelf zeggen: ‘Dan zal ik omlopen en
door het raam naar binnen gaan!’
‘Dat zult u niet,’ dacht Alice en toen zij na een poosje wachten meende te
horen, dat het Konijn precies onder het raam was, deed zij plotseling haar hand
open en
zwaaide even door de lucht. Zij voelde niets, maar zij hoorde een zachte kreet
en een gekletter of
er glas brak en ze veronderstelde, dat hij in een glazen broeikas of zoiets was
gevallen. Toen hoorde zij een boze stem roepen - het was die van het Konijn -
‘Piet, Piet,
waar ben je?’ En toen een stem, die zij nog nooit eerder had gehoord, ‘Zeker
Edelachtbare, ik graaf appels Edelachtbare.’
‘Appels graven, onzin,’ riep het Konijn boos, ‘kom hier, haal me hier uit.’ (Nog
meer gerinkel van glas).
‘Zeg op Piet, wat is dat daar in het raam?’
‘Zeker Edelachtbare, 't is een arm Edelachtbare’. (hij zei: arrem).
‘Een arm, idioot! Wie heeft er nu ooit zo'n grote arm gezien? Hij vult
waarachtig het hele raam.’
‘Zeker Edelachtbare, dat is waar, Edelachtbare, maar 't is toch een arm.’ ‘In
ieder geval heeft hij daar niets te maken. Haal hem weg.’
Hierna was het lang stil en Alice kon enkel zo nu en dan allerlei gefluister
horen, zoals: ‘Zeker, Edelachtbare, ik voel er niets voor, Edelachtbare’; ‘Doe
wat ik je zeg, lafaard’ en tenslotte deed ze haar hand weer open en zwaaide weer
even door de lucht. Dit keer hoorde ze twee zachte kreten en nog meer gerinkel
van glas. ‘Wat moeten er daar een hoop broeikassen staan,’ dacht Alice,’ ik ben
benieuwd wat ze nu gaan doen! Ze willen me misschien wel uit het raam trekken.
Ik wou maar dat ze het konden! Ik heb helemaal geen zin om hier nog langer te
blijven!’
Ze wachtte een tijdje zonder iets te horen; ten-
slotte hoorde ze geratel van wagenwieltjes en het geluid van een heleboel
stemmen die door elkaar praatten; ze ving allerlei brokstukken op. ‘Waar is de
andere ladder?
- Ach wat, ik hoefde er toch maar één te halen, Jan heeft de andere. - Jan zet
hem hier, kerel! - Hier, zet hem hier in de hoek - Neen, bind ze eerst aan
elkaar, anders zijn ze niet lang genoeg - O, zo zal het best gaan; wees maar
niet zo eigenwijs - Hier, Jan, houd dat touw eens vast - Zou het dak sterk
genoeg zijn? - Pas op die losse dakpan! - Pas op, hij valt naar beneden! - van
onderen! - (een hevig gekletter) - Wie deed dat nu weer? - 't Zal Jan wel
geweest zijn - Wie gaat de schoorsteen in? - Nee, ik niet! Jij moet het doen -
Ben je helemaal! Jan moet het doen. Hé Jan, mijnheer
zegt dat jij de schoorsteen in moet!’
‘Zo, Jan komt dus door de schoorsteen naar beneden,’ zei Alice bij zich zelf,
‘Jan schijnt alles op te moeten knappen! Ik zou niet graag in zijn schoenen
staan; er is niet veel ruimte in de schouw, maar ik geloof dat ik nog wel een
beetje kan schoppen!’
Ze wrong haar voet zo ver als ze kon naar beneden en wachtte tot ze een klein
dier (ze kon niet uit maken wat voor soort het was) vlak boven zich in de
schoorsteen hoorde krabbelen; toen zei ze bij zich zelf: ‘Dat is Jan,’ en gaf
een harde schop en wachtte nieuwsgierig wat er verder gebeuren zou.
Eerst hoorde ze het hele koor roepen: ‘Daar gaat Jan’, en toen de stem van het
Konijn alleen: ‘Vang hem op, jij daar bij de heg.’ Weer stilte en daarna opnieuw
allemaal stemmen door elkaar. ‘Hou zijn hoofd omhoog - Brandewijn, wie heeft er
brandewijn - Pas op, dat hij niet stikt - Hoe gaat het nou? - Wat is er
eigenlijk met je gebeurd ouwe jongen? Vertel eens op!’
Tenslotte hoordeze een heel zwak piepstemmetje (‘Dat is Jan’, dacht Alice): ‘Ach
ik weet het niet - Nee, dank je, niet meer - Ik voel me alweer veel beter - maar
ik ben nog wat in de war, ik kan nog niet alles vertellen - ik weet alleen maar,
er kwam iets op me af, zoals een duiveltje uiteen doosje en daar ging ik, als
een vuurpijl!’
‘Dat is waar ouwe jongen!’ zeiden de anderen.
‘We moeten het huis in brand steken,’ zei de stem van het Konijn. En Alice riep
zo hard als ze kon: ‘Als je dat doet, stuur ik Dina op je af.’
Onmiddellijk viel er een diepe stilte en Alice dacht bij zich zelf: ‘Ik ben
benieuwd wat ze nu gaan doen! Als ze een beetje verstand hadden, zouden ze het
dak van het
huis halen.’ Na een minuut of twee begonnen ze opnieuw heen en weer te lopen en
Alice hoorde het Konijn zeggen: ‘Een kruiwagen vol zal voorlopig wel genoeg
zijn.’ ‘Een kruiwagen vol met wat?’ dacht Alice. Maar zij bleef niet lang in
twijfel, want
het volgende ogenblik kwam er een hagel van steentjes door het raam kletteren,
sommige midden in haar gezicht.
‘Daar moeten ze mee ophouden,’ zei ze bij zich zelf en ze riep: ‘Dat moeten
jullie niet nog eens doen,’ wat weer een diepe stilte veroorzaakte.
Alice merkte tot haar verrassing dat de steentjes op de grond allemaal in
koekjes veranderden en plotseling kreeg ze een prachtig idee. ‘Als ik een van
deze koekjes opeet,’ dacht ze, ‘zal ik in elk geval wel weer veranderen; ik kan
onmogelijk groter worden, dan zullen ze me dus wel kleiner maken, denk ik.’
Dus at ze haastig een van de koekjes op en ze bemerkte tot haar grote vreugde
dat ze onmiddellijk begon te krimpen. Zodra ze klein genoeg was om de deur door
te gaan, liep ze het huis uit en zag dat een hele groep kleine beesten buiten op
haar
wachtte. De arme kleine hagedis Jan stond in het midden, overeind gehouden door
twee guinese biggetjes, die hem iets uit een fles te drinken gaven. Zodra ze
Alice
zagen, holden ze op haar af, maar Alice liep zo hard als ze kon weg en kwam al
gauw veilig en wel in een dicht bos.
‘Ik wil eerst proberen,’ zei Alice bij zich zelf ‘of ik mijn gewone lengte terug
kan krijgen en dan ga ik de
weg naar die mooie tuin zoeken. Dat lijkt mij het beste plan.’
Het was zonder twijfel een prachtig plan, heel helder en eenvoudig; de enige
moeilijkheid was, dat ze niet het flauwste idee had hoe ze het ooit uit kon
voeren; en terwijl zij tussen de bomen daar bezorgd over na liep te denken,
hoorde ze vlak boven haar hoofd een kort scherp geblaf en vreselijk geschrokken
keek ze op.
Een reusachtige jonge hond keek met grote ronde ogen op haar neer en stak speels
zijn poot uit om haar aan te raken. ‘Braaf beestje,’ zei Alice vleiend en zij
probeerde vriendelijk tegen hem te fluiten; maar ze was tegelijk erg bang, dat
hij misschien honger zou hebben en haar ondanks al haar vriendelijkheid op zou
eten.
Volkomen van streek pakte ze een stokje van de grond en hield dat de hond voor
zijn kop; de hond sprong, jankend van pret, op alle vier zijn poten in de lucht,
rende op de stok af en hapte er naar. Alice dook weg achter een grote distel om
niet ondersteboven te worden gelopen, maar toen ze aan de andere kant van de
distel te voorschijn kwam, schoot de hond opnieuw op de stok af en vloog in zijn
vaart over de kop. Alice, die vond dat dit erg veel weg had van een stoeipartij
met een karrepaard, en ieder ogenblik verwachtte onder de voet te worden
gelopen, liep weer om de distel heen. Toen deed de hond een hele reeks
schijn-aanvallen op de stok, liep steeds een stukje naar voren en een heel eind
terug en bleef intussen alsmaar
schor aan 't blaffen, tot hij tenslotte een eind verder ging zitten, hijgend,
met zijn tong uit zijn bek en zijn grote ogen half gesloten.
Alice vond dit een goede gelegenheid om te ontsnappen; dus liep ze hard weg tot
ze erg moe werd en buiten adem en het geblaf van de hond ver genoeg weg was.
‘En toch was het een aardig hondje,’ zei Alice en
ging tegen een boterbloem leunen om een beetje uit te rusten en wuifde zich
koelte toe met een van de bladeren. ‘Ik zou hem best kunstjes willen leren - als
ik maar groot genoeg was om dat te doen - o lieve help! Daar was ik bijna
vergeten dat ik weer groter wil worden! Laat eens kijken, hoe zal ik dat
klaarspelen? Ik denk dat ik wel weer iets zal moeten eten of drinken; maar de
grote vraag is: wat?’
En dat was zeker de grote vraag. Alice keek rond naar de bloemen en de
grassprietjes, maar ze kon niets vinden dat haar geschikt leek om in deze
omstandigheden te eten of te drinken. Naast haar groeide een grote paddestoel,
ongeveer even groot als zij zelf; en toen zij er onder had gekeken en aan beide
kanten ervan en er achter, vond ze dat ze er ook wel eens bovenop kon kijken.
Ze ging op haar tenen staan en gluurde over de rand van de paddestoel en haar
ogen troffen meteen die van een grote blauwe rups, die boven op de paddestoel
zat met zijn armen over elkaar en rustig een lange Turkse pijp rookte en niet de
minste notitie nam van haar of van iets anders.
De raad van een rups
DE rups en Alice keken elkaar een hele tijd zwijgend aan; tenslotte nam de Rups
de pijp uit zijn mond en zei langzaam en slaperig: ‘Wie ben jij.’
Dit was een niet erg bemoedigend begin voor een gesprek. Alice antwoordde
tamelijk verlegen. ‘Ik weet het eigenlijk niet, mijnheer, tenminste - nu niet.
Ik weet wie ik vanmorgen was, maar ik moet sindsdien een paar keer veranderd
zijn.’
‘Wat bedoel je daarmee,’ zei de Rups streng, ‘verklaar je nader.’
‘Dat kan ik niet, mijnheer,’ zei Alice, ‘want ik ben eigenlijk mezelf niet, ziet
u.’ ‘Ik zie niets,’ zei de Rups.
‘Ik kan het toch niet duidelijker uitleggen,’ antwoordde Alice beleefd, ‘want ik
begrijp het zelf niet goed; het is erg verwarrend om op één dag telkens kleiner
en groter te worden.’
‘Helemaal niet,’ zei de Rups.
‘Misschien hebt u dat nog niet zo ondervonden,’ zei Alice, ‘maar als u in een
pop moet veranderen en dan in en vlinder, zou u dat dan niet een beetje gek
vinden?’
‘Niet in het minst!’ zei de Rups.
‘Misschien staat u er dan anders tegenover,’ zei Alice, ‘maar ik weet wel dat ik
het heel gek vind.’
‘Jij,’ zei de Rups verachtelijk, ‘wie ben jij?’
Zo waren ze weer aan 't begin van het gesprek
gekomen. Alice was er een beetje geërgerd over, dat de Rups zulke heel erg korte
opmerkingen maakte en zij richtte zich zo hoog als zij kon op en zei ernstig:
‘Ik vind dat u me wel eerst kunt vertellen wie u bent.’
‘Waarom?’ zei de Rups.
Dit was weer een moeilijke vraag en daar Alice er geen goed antwoord op kon
vinden en de Rups blijkbaar in een erg slecht humeur was, liep ze weg.
‘Kom terug,’ riep de Rups haar na, ‘ik heb je iets belangrijks te vertellen.’
Dat klonk waarlijk veelbelovend. Alice keerde zich om en liep weer naar hem toe.
‘Houd je bedaard,’ zei de Rups.
‘Is dat alles?’ zei Alice, die zo goed mogelijk haar woede inhield. ‘Nee,’ zei
de Rups.
Alice bedacht, dat zij net zo goed nog een beetje kon wachten, want ze had toch
niets beters te doen en misschien zou hij haar tenslotte wel iets vertellen, dat
de moeite waard was. Een paar minuten rookte hij zwijgend door, maar toen deed
hij zijn armen van elkaar, haalde zijn pijp uit zijn mond en zei: ‘Dus je denkt,
dat je veranderd bent.’
‘Ik denk het haast wel, mijnheer,’ zei Alice, ‘ik kan me een hele boel niet meer
goed herinneren en ik blijf geen tien minuten achter elkaar even groot.’
‘Wat kan je je niet herinneren?’ zei de Rups.
‘Ik heb bijvoorbeeld geprobeerd om‘Hoe vrolijk plast de krokodil’ op te zeggen,
maar het werd heel wat anders,’ antwoordde Alice neerslachtig.
‘Zeg “Oud zijt gij Paai Witbol” op,’ zei de Rups. Alice deed haar handen over
elkaar en begon:
‘Oud zijt gij Paai Witbol’ sprak laatstmaal een knaap, ‘En het leven wordt
grijsaards tot last.
Toch staat gij het liefst op uw hoofd als een aap, Vindt gij dat uw leeftijd dit
past?’
‘In mijn jeugd’, zei de paai,‘heb ik 't nimmer gedaan, 'k Was bang voor mijn
kwetsbaar verstand,
Maar wijl mij dit blijkbaar sinds lang is ontgaan Is het nu mijn geliefkoosde
stand.’
‘Gijzijt oud,’ zei de knaap, ‘zoals ik reeds zei, En uw buik wordt onnoemelijk
zwaar,
Nu buitelt gij achterom uit de wei, Ai, zeg mij, hoe speelt gij dit klaar’
‘In mijn jeugd,’ zei de oude en glimlachte staag, ‘Behield ik mijn veerkracht
altoos
Door 't gebruik van dit zalfje - 'k verkoop het u graag, Het kost u een stuiver
de doos.’
‘Gij zijt oud,’ zei de knaap, ‘met uw kracht is het uit, Uw gebit is reeds jaren
vergaan,
Toch aat gij een gans op met haar en met huid, Ai, zeg mij, hoe legt hij dat
aan?’
‘In mijn jeugd,’ zei de grijsaard, ‘bezat ik een zaak En 'k besprak elk probleem
met mijn vrouw,
De spierkracht die 'k daardoor verleende aan mijn kaak Verlicht mij het bestaan
als ik kauw.’
‘Gij zijt oud,’ zei de knaap, ‘en niemand denkt heus, Dat uw oog nog scherp ziet
bij het werk,
Toch wiegt gij een aal op de punt van uw neus, Wat maakt u zo handig en sterk?’
‘'k Heb drie vragen beantwoord, nu ben ik het moe,’ Zei zijn vader, ‘verwacht
gij schavuit,
Dat 'k mijn ganse dag met die onzin verdoe, Ga heen of ik trap u eruit.’
‘Zo is het niet’, zei de Rups.
‘Niet helemaal, geloof ik’, zei Alice bescheiden, ‘sommige woorden waren
veranderd.’
‘Het was fout van het begin tot het einde’, zei de Rups beslist en ze zwegen
weer een paar minuten.
De Rups nam het eerst weer het woord. ‘Hoe groot wil je zijn?’ vroeg hij.
O, het kan me niet veel schelen hoe groot ik ben’, antwoordde Alice haastig, ‘ik
wil alleen niet zo dikwijls van lengte veranderen, begrijpt u.’
‘Ik begrijp het niet’, zei de Rups.
Alice zei niets; ze was nog nooit in haar leven zo tegengesproken en zij voelde
dat zij haar goede humeur begon te verliezen.
‘Ben je nu tevreden?’ zei de Rups.
‘Ik zou als het kon graag een beetje groter worden’, zei Alice, ‘één decimeter
is zo erg klein.’
‘Het is een heel goede lengte’, zei de Rups boos en ging rechtop staan, terwijl
hij sprak (hij was precies één decimeter groot).
‘Maar ik ben er niet aan gewend’, klaagde de arme Alice, en zij dacht bij zich
zelf ‘ik wou dat die beesten niet allemaal zo gauw beledigd waren.’
‘Je zult er op den duur wel aan wennen’, zei de Rups en hij stak de pijp weer in
zijn mond en begon te roken.
Dit keer wachtte Alice geduldig tot hij weer verkoos iets te zeggen. Na een paar
minuten haalde de Rups de pijp weer uit zijn mond, geeuwde een paar keer en
rekte zich uit. Toen daalde hij af van de paddestoel en kroop weg door het gras,
terwijl hij
enkel opmerkte: ‘De ene kant zal je kleiner maken, en de andere groter.’ ‘De ene
kant van wat? En de andere kant van wat?’ dacht Alice.
‘Van de paddestoel’, zei de Rups, alsof zij het hardop gevraagd had en het
volgende ogenblik was hij verdwenen.
Alice keek in gedachten verzonken naar de paddestoel; zij probeerde uit te maken
wat de twee kanten daarvan waren, maar hij was volkomen rond en dus vond ze dit
een moeilijk probleem. Tenslotte legde ze echter haar armen zover als ze kon om
de paddestoel en brak met iedere hand een stuk van de rand af.
‘En welk stuk moet ik nu hebben?’ zei ze bij zich zelf en knabbelde een beetje
aan dat in haar rechterhand om de uitwerking eens te proberen; het volgende
ogenblik kreeg ze een geweldige klap: haar kin was tegen haar voet gestoten. Ze
schrok heel erg van deze plotselinge verandering, maar ze begreep dat ze geen
tijd te verliezen had, zo snel kromp ze in elkaar; daarom begon ze meteen iets
te eten van het andere stuk. Haar kin was zo dicht tegen haar voet gedrukt dat
er nauwelijks plaats was om haar mond open te doen; maar dit lukte tenslotte en
ze kon gauw een hapje nemen van het linker stuk.
‘Nu, mijn hoofd is tenminste vrij,’ zei Alice opgelucht, maar het volgende
ogenblik bemerkte ze tot haar grote verontrusting dat haar schouders nergens
meer te vinden waren; alles wat zij kon zien, wanneer
ze naar beneden keek, was een verbazend lange hals, die als een stengel scheen
op te rijzen uit een zee van bladeren ver beneden haar.
‘Wat zou al dat groen toch zijn?’ zei Alice. ‘En waar zijn mijn schouders
gebleven? En o, arme handen, waarom kan ik jullie niet eens meer zien?’ Zij
bewoog ze terwijl ze praatte, maar dat veroorzaakte enkel een kleine deining
tussen de verre groene bladeren.
Daar zij haar handen niet op kon heffen naar haar hoofd, probeerde zij haar
hoofd naar haar handen te brengen en zij was erg blij toen ze merkte dat haar
hals als een slang in iedere richting kon draaien.
Ze was er juist in geslaagd deze in een elegante zig-zag naar beneden te bewegen
en tussen de bladeren te steken, die de toppen van de bomen bleken te zijn,
waaronder zij had rondgedwaald, toen een scherp gesis haar haastig haar hoofd
terug deed trekken: een grote duif was pal in haar gezicht gevlogen en sloeg
haar nu geweldig met haar vleugels.
‘Slang,’ gilde de Duif.
‘Ik ben geen slang,’ zei Alice verontwaardigd, ‘laat mij met rust.’
‘Slang, zeg ik nog eens,’ herhaalde de Duif een beetje zachter en zij voegde er
met een soort snik aan toe: ‘Ik heb alles geprobeerd, maar niets schijnt hun te
bevallen.’
‘Ik begrijp helemaal niet waar u het over hebt,’ zei Alice.
‘Ik heb boomwortels geprobeerd, ik heb de waterkant geprobeerd en ik heb heggen
geprobeerd,’ ging de
Duif verder, ‘maar die slangen, ze blijven maar lastig.’
Alice begreep er steeds minder van, maar ze vond het zinloos om iets te zeggen
voor de Duif was uitgesproken.
‘Alsof het niet al moeilijk genoeg is om eieren uit te broeden,’ zei de Duif,
‘maar ik moet ook nog dag en nacht op wacht staan voor slangen. En ik heb al
drie weken lang geen oog dicht gedaan.’
‘Het spijt me dat ik u last veroorzaakt heb,’ zei Alice, die haar bedoeling
begon te begrijpen.
‘En nu heb ik net de hoogste boom van het bos uitgezocht,’ vervolgde de Duif en
haar stem sloeg gillend over ‘en nu ik net dacht, dat ik hier geen last van ze
zou hebben, moeten ze beslist uit de hemel naar beneden komen kronkelen! Bah!
Slang!’
‘Maar ik ben geen slang, zeg ik je,’ zei Alice, ‘ik ben, ik ben...’
‘Nou, wat ben je dan,’ zei de Duif,‘ik merk heus wel dat je iets probeert te
verzinnen!’
‘Ik, ik ben een klein meisje,’ zei Alice, bijna twijfelend, toen zij bedacht hoe
vaak zij die dag al veranderd was.
‘Dat geloof ik vast,’ zei de Duif met de diepste verachting, ‘ik heb in mijn
leven een hele boel meisjes gezien, maar nog nooit één met zo'n hals als jij.
Nee, nee, je bent een slang, ontken dat maar niet. Straks ga je me wijs maken
dat je nog nooit
een ei hebt gegeten.’
‘Ik heb eieren gegeten, zeker!’ zei Alice, die een erg waarheidslievend kind
was, ‘maar meisjes eten ook eieren, minstens evenveel als slangen.’
‘Dat geloof ik niet,’ zei de Duif, ‘maar als zij het doen dan zijn ze een soort
slangen, dat vind ik.’
Dit was een zo nieuw gezichtspunt voor Alice, dat ze er een paar minuten stil
van was, wat de Duif gelegenheid gaf om op te merken: ‘Je zoekt eieren, dat weet
ik heel goed, en wat kan het mij dan schelen of je nu een meisje bent of een
slang.’
‘Dat kan mij wel wat schelen,’ zei Alice haastig, ‘maar ik zoek helemaal geen
eieren, en als ik het deed, zou ik die van u toch niet willen hebben, ik houd
niet van rauwe eieren.’
‘Nu, ga dan weg,’ zei de Duif knorrig, terwijl zij terugging naar haar nest.
Alice hurkte zo diep als ze kon tussen de bomen, maar haar hals raakte telkens
verward in de takken en zo nu en dan moest ze ophouden om zich los te maken. Na
een poosje bedacht ze dat ze nog altijd de stukjes van de paddestoel in haar
handen had en zij ging nu heel zorgvuldig te werk, knabbelde eerst aan het ene
en dan aan het andere stukje, werd soms groter en soms kleiner, tot ze haar
gewone lengte weer bereikt had.
Het was zo lang geleden dat zij zo geweest was, dat zij het eerst bijna vreemd
vond, maar ze was er al gauw aan gewend en begon zoals gewoonlijk in zichzelf te
praten.
‘Zo, de helft van mijn plan is klaar! Wat zijn al die veranderingen toch
verwarrend! Ik ben van het ene ogenblik op het andere niet zeker wat ik zal
worden. Maar nu ben ik tenminste weer gewoon en nu moet ik in die mooie tuin
zien te komen. Ik vraag me af hoe ik dat aan moet leggen!’
Terwijl ze dat zei kwam ze plotseling aan een open plaats in het bos met een
klein huisje er op dat ongeveer één meter twintig hoog was. ‘Daar kan ik zo
nooit heengaan,’ dacht Alice, ‘wie er ook woont; ik ben veel te groot, ze zouden
gek worden van angst.’
Dus begon ze weer aan het rechter stukje te knabbelen en ze dorst niet naar het
huisje te gaan voor zij twintig centimeter groot was.
Big en peper
EEN poosje stond zij naar het huis te kijken en zich af te vragen wat ze nu zou
beginnen, toen plotseling een lakei in livrei uit het bos kwam rennen (ze dacht
dat hij wel een lakei zou zijn, omdat hij een livrei aan had; anders, wanneer ze
hem alleen naar zijn gezicht beoordeeld had, had ze hem een vis genoemd) en met
zijn knokkels hard op de deur ging kloppen. Deze werd open gedaan door een
andere lakei in livrei met een rond gezicht en grote ogen, als van een kikvors;
en deze twee lakeien hadden, zoals Alice opmerkte, gepoederd haar, dat hun hele
hoofd met krullen bedekte. Ze was erg benieuw wat dit nu weer te betekenen had
en kroop voorzichtig een eindje het bos uit om te luisteren.
De Vis-lakei had een brief onder zijn arm, die bijna even groot was als hij zelf
en deze overhandigde hij aan den ander, terwijl hij plechtig zei: ‘Voor de
Hertogin. Een uitnodiging van de Koningin om croquet te komen spelen.’
De Kikvors-lakei antwoordde even plechtig en met enkel een kleine verandering in
de volgorde van de woorden ‘Van de Koningin. Een uitnodiging voor de Hertogin om
croquet te komen spelen.’ Toen bogen ze allebei heel diep, zodat hun krullen in
elkaar verward raakten.
Alice moest hierom zo lachen, dat ze hard het bos
inliep uit angst dat ze haar zouden horen; en toen zij weer dorst te kijken, zag
ze dat de Vis-lakei weg was gegaan en de ander naast de deur op de grond zat en
stompzinnig naar de hemel staarde.
Alice liep verlegen naar de deur en klopte.
‘Het is volkomen onzin om te kloppen,’ zei de Lakei, ‘en wel om twee redenen.
Ten eerste omdat ik aan dezelfde kant van de deur ben als jij; ten tweede, omdat
ze daarbinnen zo'n herrie maken, dat ze je onmogelijk kunnen horen.’
En werkelijk, er werd daar een verschrikkelijk lawaai gemaakt - een
onophoudelijk gehuil en genies en zo nu en dan een geweldig gekletter alsof een
schotel of een ketel in stukken viel.
‘Pardon,’ zei Alice, ‘hoe moet ik dan naar binnen komen?’
‘Dat geklop van je,’ ging de Lakei voort zonder acht op haar woorden te slaan,
‘zou enige zin hebben, als de deur tussen ons in was. Bij voorbeeld, als jij
binnen was, zou je kunnen kloppen en dan kon ik je uitlaten, begrijp je?’ Hij
keek terwijl hij praatte, aldoor naar de hemel en Alice vond dat beslist
onbehoorlijk. ‘Maar misschien kan hij er niets aan doen,’ zei ze bij zich zelf,
‘zijn ogen staan wel erg boven op zijn hoofd. Maar in ieder geval kon hij mij
antwoorden.’ - ‘Hoe moet ik binnen komen?’ herhaalde zij nog eens.
‘Ik blijf hier zitten,’ merkte de Lakei op, ‘tot morgen -’
Op dit ogenblik ging de deur van het huis open en een groot bord scheerde naar
buiten, precies op het hoofd van de Lakei af; het vloog rakelings langs zijn
neus en brak in stukken tegen een van de bomen achter hem.
‘- of overmorgen misschien,’ vervolgde de Lakei in dezelfde toon, precies alsof
er niets was gebeurd.
‘Hoe moet ik binnen komen?’ vroeg Alice weer, nu wat luider.
‘Moet jij eigenlijk wel naar binnen?’ zei de Lakei, ‘dat is de vraag, zie je.’
Dat was het zonder twijfel; alleen vond Alice het
niet prettig om het zo te horen. ‘Het is werkelijk verschrikkelijk,’ mopperde
zij bij zich zelf, ‘zo als al die beesten tegenspreken. Het is om iemand gek te
maken!’
De Lakei vond dit blijkbaar een goede gelegenheid om zijn opmerking met een
kleine variatie te herhalen. ‘Ik zal hier blijven zitten,’ zei hij ‘dagen en
dagen lang.’
‘Maar wat moet ik doen!’ zei Alice.
‘Waar je zin in hebt,’ zei de Lakei en begon te fluiten.
‘Het heeft geen zin om met hem te praten,’ zei Alice wanhopig, ‘hij is volkomen
gek.’ En zij deed de deur open en ging naar binnen.
Zij kwam onmiddellijk in een grote keuken, die helemaal vol was met rook; de
Hertogin zat in het midden op een kruk met drie poten een baby te verzorgen; de
keukenmeid stond over het vuur gebogen en roerde in een grote ketel, die
blijkbaar vol was met soep.
‘Er zit vast te veel peper in die soep,’ zei Alice bij zich zelf, voorzover zij
dat al niezende kon.
Er was in elk geval te veel in de lucht; zelfs de Hertogin niesde zo nu en dan;
de baby niesde en huilde afwisselend, zonder een ogenblik rust. De enigen in de
keuken, die niet niesden, waren de keukenmeid en een grote kat, die bij de
kachel zat met
een grijns op zijn gezicht van het ene oor tot het andere.
‘Zoudt u mij misschien kunnen zeggen,’ zei Alice een beetje verlegen, want zij
wist niet goed, of het wel
behoorlijk was om het eerst iets te zeggen, ‘waarom uw kat zo grijnst?’ ‘'t Is
een Limburger,’ zei de Hertogin, ‘daarom. Big!’
Ze zei dit laatste woord zo heftig, dat Alice opsprong
van schrik, maar ze zag het volgende ogenblik, dat het tot de baby gericht was
en niet tot haar; dus vatte ze moed en ging verder: -
‘Ik wist niet dat Limburgse katten altijd grijnsden; ik wist eigenlijk helemaal
niet dat katten konden grijnzen.’
‘Dat kunnen ze allemaal,’ zei de Hertogin, ‘en de meeste doen het ook.’
‘Ik weet er geen een, die grijnst,’ zei Alice heel beleefd. Zij vond het erg
prettig om wat te kunnen babbelen.
‘Je weet niet veel,’ zei de Hertogin, ‘dat is duidelijk.’
De toon van deze opmerking beviel Alice helemaal niet en zij vond het beter op
een ander onderwerp over te gaan. Terwijl zij daar over nadacht, nam de
keukenmeid de ketel van het vuur en begon tegelijk alles wat in haar bereik was,
naar de Hertogin en de baby te gooien: eerst kwam het haardstel, toen volgde een
hagelbui van braadpannen, borden en schalen. De Hertogin lette er niet op, zelfs
niet als ze haar raakten; en de baby huilde al zo hard dat men onmogelijk uit
kon maken, of het hem pijn deed of niet.
‘O, let u toch alsjeblieft op wat u doet,’ schreeuwde Alice, die in doodsangst
heen en weer sprong, ‘o, daar gaat zijn lieve neusje’, toen een ongewoon grote
braadpan er vlak langs vloog en het bijna meenam.
‘Als iedereen zich met zijn eigen zaken bemoeide,’ snauwde de Hertogin, ‘zou de
wereld heel wat vlugger draaien dan nu.’
‘Wat geen verbetering zou zijn,’ zei Alice, die heel blij was om iets van haar
kennis te kunnen tonen, ‘denkt u eens wat een last het zou geven met dag en
nacht. De aarde heeft er vier-en-twintig uur voor nodig om om haar eigen as te
draaien.’
‘Over nodig gesproken,’ zei de Hertogin, ‘sla haar hoofd af!’
Alice keek naar de keukenmeid, erg bang dat deze de wenk ter harte zou nemen,
maar deze was veel te druk in de soep aan het roeren en luisterde blijkbaar
niet; dus dorst zij verder te gaan ‘vier-en-twintig uur, geloof ik, of is het
twaalf? Ik -’
‘O, zanik alsjeblieft niet,’ zei de Hertogin, ‘ik kan cijfers niet uitstaan.’ En
meteen ging ze zich weer met haar kind bezighouden, terwijl ze een soort
wiegeliedje zong en aan het slot van iedere regel het kind geweldig door elkaar
schudde:
‘Wees streng voor uwen kleinen zoon En sla hem als hij niest,
Hij plaagt en treitert u gewoon En doet wat hij verkiest.’
Refrein: (waarin de meid en de baby instemden)
woef! woef! woef!
Terwijl de Hertogin het tweede couplet van het lied zong, zwaaide zij het kind
wild heen en weer en het arme kleine ding begon zo te huilen, dat Alice amper de
woorden kon verstaan.
‘'k Spreek altijd streng tot wijnen zoon En sla hem als hij niest.
Hij raakt aan peper best gewoon Wanneer hij dat verkiest!’
Refrein:
woef! woef! woef!
‘Hier! Nu mag jij een beetje op hem passen, als je wilt,’ zei de Hertogin tegen
Alice en gooide haar de baby toe, ‘ik moet me nu klaar gaan maken om croquet te
spelen met de Koningin’ en zij liep vlug de kamer uit. De keukenmeid gooide haar
een koekepan na, toen zij de deur uitging, maar miste haar net.
Alice ving de baby met enige moeite op, want het was een vreemd gevormd
wezentje, dat zijn armen en benen naar alle richtingen uitstak, ‘net een
zeester,’ dacht Alice. Het arme kind pufte als een stoommachine, toen zij het
opving en vouwde
zich dubbel en strekte zich weer uit, zodat zij het enkel met grote moeite vast
kon houden.
Zodra zij de juiste manier gevonden had om het te behandelen (zij legde het in
een soort knoop en hield het dan vast aan het rechter oor en de linker voet,
zodat het zich niet los kon maken) droeg zij het naar buiten. ‘Als ik dit kind
niet meeneem,’ dacht Alice, ‘maken ze het zeker in een paar dagen dood; ik zou
een moord op mijn geweten hebben als ik het hier liet.’ Ze zei de laatste
woorden hardop en het kleine ding knorde als antwoord (het was nu opgehouden met
niezen). ‘Knor niet,’ zei Alice, ‘dat is geen nette manier om je uit te
drukken.’
De baby knorde weer en Alice keek hem bezorgd aan om te zien wat er met hem aan
de hand was. Zonder twijfel had hij een erge wipneus, meer als een snuit, dan
als een echte neus; zijn ogen waren ook erg klein voor een baby en het hele
uiterlijk van het kind beviel Alice allerminst. ‘Maar misschien snikte hij
alleen maar,’ dacht zij en keek in zijn ogen om te zien of er tranen in waren.
Neen, er waren geen tranen. ‘Als je in een big gaat veranderen liefje,’ zei
Alice ernstig,
‘wil ik niets meer met je te maken hebben. Denk daaraan!’ Het arme wezentje
snikte
weer (of knorde, het was onmogelijk om dat uit te maken) en zij gingen een
eindje zwijgend verder.
Alice dacht juist bij zichzelf: ‘Nu, wat moet ik met dit kind doen, als ik het
mee naar huis neem,’ toen het weer knorde en nu zo hard dat ze verschrikt naar
zijn gezicht keek. Dit keer was er geen vergissing mogelijk; het was niets meer
of minder dan
een big en zij begreep dat het onzin zou zijn om hem nog verder mee te dragen.
Dus zette zij het wezentje op de grond en voelde zich erg opgelucht, toen het
rustig het bos inliep. ‘Als het groter was geworden,’ zei ze bij zichzelf, ‘zou
het een verschrikkelijk lelijk kind zijn geworden; maar het is wel een aardig
varkentje vind ik.’ En zij begon aan de andere kinderen uit de buurt te denken,
die misschien heel lieve biggen zouden zijn en zij zei juist bij zichzelf: ‘Als
je alleen maar wist, hoe je ze
moest veranderen,’ toen zij tot haar schrik de Kat van de Hertogin dicht bij
haar op een boomtak zag zitten.
De Kat grijnsde alleen toen hij Alice zag. ‘Hij ziet er wel goedhartig uit,’
dacht ze, ‘alleen heeft hij erg lange klauwen en een heleboel tanden,’ en daarom
vond ze dat ze hem met een beetje respect behandelen moest.
‘Geachte Poes,’ zei ze bedeesd, omdat ze niet wist of hij het prettig vond om zo
te worden aangesproken; hij grijnsde echter alleen nog een beetje breder. ‘Zo,
dat schijnt hem te bevallen,’ dacht Alice en ging verder: ‘Zoudt u mij misschien
kunnen zeggen welke kant ik uit moet gaan?’
‘Dat hangt er nogal van af waar je heen wilt,’ zei de Kat. ‘Het kan me niet
schelen waar ik heen ga,’ zei Alice.
‘Dan geeft het ook niet veel welke kantje uit gaat,’ zei de Kat.
‘Zolang ik ergens terecht kom,’ voegde Alice er ter verduidelijking aan toe. ‘O,
je komt zeker wel ergens,’ zei de Kat, ‘als je maar lang genoeg loopt.’
Alice begreep dat daar niets tegen te zeggen was; daarom probeerde ze een andere
vraag: ‘Wat voor soort mensen wonen daar?’
‘Die kant uit,’ zei de Kat en zwaaide met zijn poot, ‘woont een Hoedenmaker en
aan die kant (hij wuifde met zijn andere poot) woont een Maartse Haas, het komt
er niet op aan wie je gaat opzoeken, ze zijn allebei gek.’
‘Maar ik heb helemaal geen zin om naar gekke mensen te gaan,’ merkte Alice op.
‘O daar is niets aan te doen,’ zei de Kat, ‘we zijn hier allemaal gek. Ik ben
gek.
Jij bent gek.’
‘Hoe weet u dat ik gek ben?’ zei Alice.
‘Dat moet je zijn,’ zei de Kat, ‘anders zou je niet hier gekomen zijn.’
Alice vond dit geen erg sterk bewijs, maar zij ging verder: ‘En hoe weet u, dat
u
gek bent?’
‘In de eerste plaats,’ zei de Kat, ‘een hond is niet gek. Vind je wel?’ ‘Ik denk
van niet,’ zei Alice.
‘Nu,’ zei de Kat, ‘een hond gromt als hij boos is en
zwaait met zijn staart als hij in een goed humeur is. Ik grom als ik in een goed
humeur ben en zwaai met mijn staart als ik boos ben. Daarom ben ik gek.’
‘Ik noem dat spinnen en niet grommen,’ zei Alice.
‘Noem het zoals je wilt,’ zei de Kat, ‘ga jij vandaag croquet spelen met de
Koningin?’
‘Dat zou ik graag willen,’ zei Alice, ‘maar ik ben nog niet uitgenodigd.’ ‘Je
zult mij er ook ontmoeten,’ zei de Kat en verdween.
Alice was daar niet meer verbaasd over; ze was langzamerhand gewend geraakt aan
heel gekke dingen. Terwijl zij naar de plaats keek, waar hij had gezeten,
verscheen hij plotseling weer.
‘A propos, wat is er eigenlijk met die baby gebeurd?’ zei de Kat, ‘ik vergat het
haast te vragen.’
‘Hij is in een big veranderd,’ zei Alice rustig, precies alsof de Kat op een
heel gewone manier terug was gekomen.
‘Dat dacht ik wel,’ zei de Kat en verdween weer.
Alice bleef nog een poosje staan en wachtte of hij nog terug zou komen, maar hij
verscheen niet meer en na een paar minuten wandelde zij de richting uit waar de
Maartse Haas moest wonen.
‘Hoedenmakers heb ik wel meer gezien,’ zei ze bij zichzelf, ‘de Maartse Haas zal
wel het interessantste zijn en het is nu Mei, dus is hij misschien niet zo
verschrikkelijk gek - tenminste niet zo gek als in Maart.’ Terwijl ze dat zei
keek ze op en daar was de Kat weer, hij zat op een tak van een boom.
‘Zei je big of boog?’ vroeg de Kat.
‘Ik zei big’ antwoordde Alice, ‘en ik wou dat u niet zo plotseling verscheen en
verdween; u maakt iemand helemaal duizelig.
‘Best,’ zei de Kat; en dit keer verdween hij heel langzaam; hij begon met het
puntje van zijn staart en eindigde met de grijns, die nog een tijdje bleef
hangen, toen de rest al weg was.
‘Ik heb dikwijls een kat zonder grijns gezien,’ dacht Alice, ‘maar een grijns
zonder een kat, dat is wel het gekste dat ik ooit in mijn leven gezien heb!’
Ze hoefde niet ver meer te lopen voor ze het huis van de Maartse Haas zag; ze
dacht tenminste dat dit wel het goede huis moest zijn, omdat de schoorstenen als
oren gevormd waren en het dak met bont was bedekt.
Het huis was zo groot dat ze het geraden vond om er niet heen te gaan voor ze
weer iets geknabbeld
had van het stukje van de paddestoel dat zij in haar linkerhand hield en
daardoor een lengte had bereikt van ongeveer zeventig centimeter. Maar toen
wandelde zij er toch tamelijk bedeesd naar toe en ze zei bij zich zelf: ‘Als hij
toch eens stapelgek is! Ik wou dat ik maar naar den Hoedenmaker was gegaan!’
Een dolle theevisite
ER stond een tafel onder een boom tegenover het huis en daaraan zaten de Maartse
Haas en de Hoedenmaker thee te drinken; een Zevenslaper zat vast in slaap tussen
hen in en de twee anderen gebruikten hem als kussen, leunden met hun ellebogen
op hem en praatten over zijn hoofd heen. ‘Erg ongemakkelijk voor de
Zevenslaper,’ dacht Alice, ‘alleen, nu hij slaapt, komt het er niet veel op aan
ook.’
De tafel was heel groot, maar de drie thee-drinkers zaten op elkaar gedrongen
aan een hoekje. ‘Geen plaats, geen plaats!’ riepen zij, toen zij Alice aan zagen
komen. ‘Er is plaats genoeg!’ zei Alice verontwaardigd en zij ging in een grote
leunstoel
zitten aan het ene eind van de tafel.
‘Neem wat wijn,’ zei de Maartse Haas aanmoedigend.
Alice keek de hele tafel rond, maar zager enkel thee op staan - ‘Ik zie helemaal
geen wijn,’ merkte ze op.
‘Die is er ook niet,’ zei de Maartse Haas.
‘Dan was het niet erg beleefd van je om die aan te bieden,’ zei Alice boos.
‘Het was niet erg beleefd van jou om zo maar te gaan zitten,’ zei de Maartse
Haas. ‘Ik wist niet dat het uw tafel was,’ zei Alice, ‘hij is voor veel meer dan
drie mensen
gedekt.’
‘Je haar moet geknipt worden,’ zei de Hoeden-
maker. Hij had Alice een hele tijd nieuwsgierig op zitten nemen en dit was het
eerste wat hij zei.
‘U moet niet zo persoonlijk worden,’ zei Alice streng, ‘dat is erg grof.’
De Hoedenmaker deed zijn ogen wijd open toen hij
dit hoorde; toen zei hij enkel: ‘Waarom lijkt een raaf op een schrijftafel?’
‘Kom, nu zal het leuk worden,’ dacht Alice, ‘ik ben blij dat ze raadsels op gaan
geven. Ik geloof wel dat ik dat kan raden.’ voegde ze er hardop aan toe.
‘Bedoel je, dat je denkt dat je het antwoord erop kan vinden?’ zei de Maartse
Haas. ‘Ja,’ zei Alice.
‘Dan moet je zeggen wat je bedoelt,’ antwoordde de Maartse Haas.
‘Dat doe ik,’ antwoorde Alice haastig, ‘tenminste ik bedoel wat ik zeg - dat is
hetzelfde, ziet u.’
‘Dat is helemaal niet hetzelfde,’ zei de Hoedenmaker, ‘je kunt even goed zeggen
dat “ik zie wat ik eet” hetzelfde is als “ik eet wat ik zie”!’
‘Dan kun je even goed zeggen,’ voegde de Maartse Haas er aan toe, ‘dat “ik houd
van wat ik krijg” hetzelfde is als “ik krijg waarvan ik houd”!’
‘Dan kun je evengoed zeggen,’ zei de Zevenslaper, die blijkbaar in zijn slaap
praatte, ‘dat “ik adem als ik slaap,” hetzelfde is als “ik slaap als ik adem”!’
‘Dat is hetzelfde bij jou,’ zei de Hoedenmaker en hier brak het gesprek af en
zweeg het gezelschap een paar minuten, terwijl Alice over alles nadacht, wat
haar over
raven en schrijftafels te binnen wou schieten en dat was niet veel.
De Hoedenmaker was de eerste die weer begon te praten.
‘De hoeveelste is het?’ zei hij en wendde zich tot Alice; hij had zijn horloge
uit zijn zak gehaald en keek er nijdig naar, schudde het zo nu en dan en hield
het dan aan zijn oor.
Alice dacht even na en zei toen ‘De vierde.’
‘Twee dagen achter,’ zuchtte de Hoedenmaker, ‘ik heb je wel gezegd dat boter
niet goed voor het uurwerk is,’ voegde hij er aan toe en keek de Maartse Haas
boos aan.
‘Het was toch beste boter,’ antwoordde de Maartse Haas deemoedig. ‘Maar er zaten
vast broodkruimels in,’ mopperde de
Hoedenmaker, ‘je had de boter er ook niet met het broodmes in moeten stoppen.’
De Maartse Haas nam het horloge weer op en keek er somber naar; toen stopte hij
het in zijn kop thee en keek er weer naar, maar hij kon niets beters bedenken
dan
zijn vroegere opmerking: ‘Het was toch beste boter.’
Alice had nieuwsgierig over zijn schouder gekeken. ‘Wat een grappig horloge!’
zei ze, ‘je kunt er op zien welke dag het is en niet eens hoe laat het is.’
‘En wat dan nog?’ mompelde de Hoedenmaker, ‘kan je op jouw horloge zien welk
jaar het is?’
‘Natuurlijk niet,’ antwoordde Alice, ‘maar dat is omdat het zolang hetzelfde
jaar blijft.’
‘Precies zoals met het mijne,’ zei de Hoedenmaker.
Hier begreep Alice niets van. Wat de Hoedenmaker zei, scheen volkomen onzin en
toch was het goed Nederlands. ‘Dat begrijp ik niet helemaal,’ zei ze zo beleefd
als ze kon.
‘De Zevenslaper slaapt weer,’ zei de Hoedenmaker en hij goot hem een beetje hete
thee op zijn neus.
De Zevenslaper schudde ongeduldig zijn hoofd en zei zonder zijn ogen op te
slaan: ‘Natuurlijk, natuurlijk, dat wou ik juist zeggen.’
‘Heb je het raadsel al opgelost?’ zei de Hoedenmaker en wendde zich weer tot
Alice.
‘Nee, ik geef het op,’ antwoordde Alice, ‘wat is de oplossing?’ ‘Ik heb er geen
flauw idee van,’ zei de Hoedenmaker.
‘Ik evenmin,’ zei de Maartse Haas.
Alice moest er van zuchten. ‘Je kunt je tijd toch wel beter besteden,’ zei ze,
‘dan haar met raadsels te verknoeien, waar geen antwoord op is.’
‘Als je de Tijd even goed kende als ik,’ zei de Hoedenmaker, ‘zou je niet over
haar praten. Het is hem.’
‘Ik begrijp niet wat u bedoelt,’ zei Alice.
‘Natuurlijk niet!’ zei de Hoedenmaker en schudde minachtend zijn hoofd, ‘ik wed
dat jij nooit met de Tijd hebt gepraat.’
‘Misschien niet,’ antwoordde Alice voorzichtig, ‘maar ik moet altijd erg op de
tijd passen als ik piano studeer.’
‘Daar heb je het!’ zei de Hoedenmaker, ‘hij houdt er niet van als er op hem
gepast wordt. Nee, als je maar zorgt, dat je op goede voet met hem staat, doet
hij alles wat je wilt met de klok. Bijvoorbeeld, als het negen uur is en de
school begint, dan hoef je de Tijd maar even iets in zijn oor te fluisteren en
in een oogopslag is het twaalf uur: etenstijd!’
(‘Ik wou dat het waar was,’ fluisterde de Maartse Haas bij zichzelf).
‘Dat zou prachtig zijn,’ zei Alice, ‘maar dan zou ik nog geen honger hebben.’
‘Eerst niet,’ zei de Hoedenmaker, ‘maar je kunt het net zo lang twaalf uur laten
blijven als je wilt.’
‘Doet u dat dan ook zo?’ vroeg Alice.
De Hoedenmaker schudde treurig het hoofd. ‘Helaas,’ antwoordde hij, ‘we hebben
in Maart - net
voor hij gek werd - (hier wees hij met zijn theelepeltje naar de Maartse Haas)
ruzie gekregen. Het was op het grote concert dat de Hartenkoningin gaf en ik
moest zingen:
Knipoog vleermuis, knipoog zoet, Zeg mij toch wat of gij doet.
‘Ken je dat liedje?’
‘Ik heb wel eens zo iets gehoord,’ zei Alice.
‘Zo gaat het verder,’ vervolgde de Hoedenmaker:
Boven d' aarde scheert uw vlucht Als een theeblad door de lucht.
Knipoog Vleermuis -
Hier kwam er wat beweging in de Zevenslaper en hij begon in zijn slaap te zingen
‘Knipoog, knipoog, knipoog, knipoog, knipoog’ en ging daar zo lang mee door dat
ze hem knijpen moesten om hem weer stil te krijgen.
‘Ik had amper het eerste couplet gezongen,’ zei de Hoedenmaker, ‘toen de
Koningin opsprong en schreeuwde ‘Hij is de Tijd aan het doden. Sla zijn hoofd
af!’
‘Wat afschuwelijk wreed,’ riep Alice uit.
‘En sindsdien,’ ging de Hoedenmaker treurig verder, ‘doet hij nooit meer wat ik
vraag. Het is nu altijd vier uur.’
Nu ging Alice een licht op. ‘Staat daarom al die theeboel op tafel?’ vroeg ze.
‘Ja, zo is het,’ zei de Hoedenmaker met een zucht, ‘het is altijd theetijd en we
hebben geen tijd om de vaten onderwijl om te wassen.’
‘Dan schuiven jullie dus steeds op,’ zei Alice.
‘Precies,’ zei de Hoedenmaker, ‘wanneer de boel te vuil wordt.’
‘En wat doen jullie dan als je weer aan het begin gekomen bent?’ waagde Alice te
vragen.
‘Laten we over wat anders gaan praten,’ zei de Maartse Haas geeuwend, ‘ik heb
hier genoeg van. Ik vind dat de jonge dame ons wel een verhaal kan vertellen.
‘Ik weet er geen’ zei Alice, die schrok van dit voorstel.
‘Dan moet de Zevenslaper het doen!’ riepen zij beiden uit, ‘Zevenslaper, word
wakker!’ En zij knepen hem plotseling ieder in een zij.
De Zevenslaper deed langzaam zijn ogen open. ‘Ik sliep niet,’ zei hij met een
hese en zwakke stem, ‘ik heb ieder woord gehoord, dat jullie zeiden.’
‘Vertel ons een verhaal,’ zei de Maartse Haas. ‘Ja als-t-u-blieft,’ smeekte
Alice.
‘En begin een beetje gauw,’ voegde de Hoedenmaker er aan toe, ‘want anders slaap
je weer in.’
‘Er waren eens drie zusjes,’ begon de Zevenslaper haastig, ‘en zij heetten
Trinie, Minie en Linie en zij woonden op de bodem van een put -’
‘Waar leefden ze van?’ vroeg Alice, die het altijd erg interessant vond wat
mensen aten en dronken.
‘Van stroop,’ zei de Zevenslaper na een ogenblikje te hebben nagedacht.
‘Dat kan toch nooit,’ merkte Alice vriendelijk op, ‘dan zouden ze toch ziek
worden.’ ‘Dat waren ze ook,’ zei de Zevenslaper, ‘erg ziek.’
Alice trachtte zich die buitengewone manier van leven voor te stellen, maar zij
vond het wel een erg moeilijk probleem en daarom ging ze verder: ‘Maar waarom
leefden ze op de bodem van een put?’
‘Neem gerust wat meer thee,’ zei de Maartse Haas heel ernstig tot Alice.
‘Ik heb nog niets gehad,’ zei Alice boos, ‘dus kan ik onmogelijk meer nemen.’
‘Je bedoelt dat je niet minder kunt nemen,’ zei de Hoedenmaker, ‘het is heel
gemakkelijk om meer te nemen dan niets.’
‘Niemand heeft jou iets gevraagd,’ zei Alice.
‘En wie is er nu persoonlijk?’ vroeg de Hoedenmaker triomfantelijk.
Alice wist hierop niets te zeggen; daarom schonk ze zichzelf wat thee in, nam
een boterham met boter, wendde zich tot de Zevenslaper en herhaalde haar vraag:
‘waarom woonden ze op de bodem van een put?’
De Zevenslaper dacht weer een poosje na en zei toen: ‘Het was een stroopput.’
‘Er bestaan geen stroopputten’ begon Alice erg boos, maar de Hoedenmaker en
de Maartse Haas riepen: ‘St, st’ en de Zevenslaper merkte knorrig op: ‘Als je je
niet behoorlijk gedragen kunt, kun je het verhaal beter zelf afmaken.’
‘Nee, gaat u alstublieft verder,’ zei Alice, ‘ik zal u niet meer onderbreken.
Het kan eigenlijk best waar zijn.’
‘Natuurlijk kan het,’ zei de Zevenslaper verontwaardigd. En hij vertelde verder:
‘En die drie zusjes, die leerden scheppend werk, weet je.’
‘Wat voor scheppend werk?’ vroeg Alice, die haar belofte weer vergeten had.
‘Stroop scheppen,’ zei de Zevenslaper, zonder na te denken dit keer.
‘Ik moet een schoon bordje hebben,’ onderbrak de Hoedenmaker, ‘laten we een
plaats opschuiven.’ Hij stond op terwijl hij dit zei en de Zevenslaper nam zijn
plaats in; de Maartse Haas ging op de stoel van de Zevenslaper zitten en Alice
nogal tegen haar zin op die van de Maartse Haas.
De Hoedenmaker was de enige, die enig voordeel had van deze verandering en Alice
was er nu heel wat slechter aan toe, want de Maartse Haas had net de melkkan
over zijn bord omgegooid.
Alice wilde de Zevenslaper niet opnieuw ergeren en daarom vroeg zij heel
voorzichtig: ‘Maar ik begrijp het niet goed. Waar schepten zij die stroop dan
uit?’
‘Je kan water scheppen uit een waterput,’ zei de Hoedenmaker; ‘dan kan je
volgens mij stroopscheppen uit een stroopput, is het niet, Domoor?’
‘Maar ze waren in die put,’ zei Alice tegen de Zevenslaper zonder veel acht te
slaan op deze opmerking.
‘Zeker,’ zei de Zevenslaper, ‘inderdaad, heel diep er in.’
Dit antwoord verbaasde de arme Alice zo, dat zij de Zevenslaper een poosje door
liet vertellen zonder hem in de rede te vallen.
‘Zij leerden dus scheppen,’ ging de Zevenslaper verder, terwijl hij alsmaar
geeuwde en in zijn ogen wreef van slaap, ‘en ze schiepen een heleboel dingen,
alles wat met een B begint.’
‘Waarom met een B?’ zei Alice.
‘Waarom niet?’ zei de Maartse Haas. Alice zweeg.
De Zevenslaper had zijn ogen gesloten en ging langzamerhand onder zeil, maar
toen de Hoedenmaker hem kneep, werd hij met een gilletje wakker en ging verder:
‘Alles wat begint met een B, bijvoorbeeld bakblikken, beenbreuken, brandingen en
behagen; - je hebt natuurlijk wel eens horen zeggen: ‘hij schept er behagen in’,
maar heb je dat ooit iemand er uitzien scheppen!’
‘Nee, nu u het vraagt,’ zei Alice verbaasd, ‘ik denk niet...’ ‘Dan moet je ook
niets zeggen,’ zei de Hoedenmaker.
Deze grofheid was Alice toch te bar; zij stond verontwaardigd op en wandelde
weg; de Zevenslaper viel op hetzelfde ogenblik in slaap en niemand van de
anderen scheen notitie te nemen van haar vertrek; toch keek zij nog een paar
keer om, half in de hoop dat zij haar terug zouden roepen. Het laatste wat zij
zag, was, dat zij probeerden de Zevenslaper in de theepot te stoppen.
‘In elk geval ga ik daar nooit meer naar toe,’ zei
Alice, toen zij haar wandeling door het hos voortzette, ‘dit was de malste
theevisite, die ik in mijn leven mee gemaakt heb.’
Juist toen zij dit zei, zag zij in één van de bomen een deur. ‘Dat is wel heel
gek,’ dacht ze, ‘maar tenslotte is vandaag alles even gek. Ik vind dat ik best
eens naar binnen kan gaan.’ En zij ging naar binnen.
Ze kwam weer in de lange zaal, dicht bij het glazen tafeltje. ‘Nu zal ik beter
oppassen,’ zei ze bij zichzelf en nam eerst het sleuteltje van de tafel en deed
daarmee de deur naar de tuin open. Toen knabbelde ze weer wat aan de paddestoel
(ze had een stuk in haar zak gestopt) tot zij nog dertig centimeter groot was en
liep door de smalle gang en toen - toen kwam zij eindelijk in de mooie tuin met
de kleurige bloemenbedden en de koele fonteinen.
Het croquet-veld van de koningin
EEN grote rozenboom stond dicht bij de ingang van de tuin; de rozen die er aan
groeiden, waren wit, maar drie tuinmannen waren bezig om deze rood te
schilderen. Alice vond dit heel zonderling en zij ging op hen af om dat eens
nader te bekijken en juist toen zij vlak bij hen was, hoorde zij één van hen
zeggen: ‘Kijk toch uit Vijf! Spat toch niet zo met de verf!’
‘Ik kon er niets aan doen,’ zei Vijf knorrig, ‘Zeven stootte tegen mijn
elleboog.’
Waarop Zeven opkeek en zei: ‘Goed zo Vijf! Altijd de schuld aan iemand anders
geven!’
‘Jij kunt beter je mond houden,’ zei Vijf, ‘Gisteren hoorde ik de Koningin nog
zeggen dat jij eigenlijk onthoofd moest worden!’
‘Waarom?’ vroeg degene, die het eerst iets gezegd had. ‘Dat gaat jou niets aan,
Twee,’ zei Zeven.
‘Ja, dat gaat hem wel wat aan,’ zei Vijf, ‘en ik zal het hem wel vertellen; het
was omdat hij de keukenmeid tulpenbollen gebracht had inplaats van uien.’
Zeven gooide zijn verfkwast neer en begon: ‘Dat is nu toch wel het
onrechtvaardigste’ - toen zijn blik op Alice viel, die naar hen stond te kijken
en hij hield plotseling op; ook de anderen keken om en bogen dan allen diep.
‘Ach, zoudt u mij ook willen vertellen,’ zei Alice een beetje verlegen, ‘waarom
u die rozen schildert?’
Vijf en Zeven zeiden niets, maar keken naar Twee.
Twee begon zachtjes: ‘Ach, juffrouw, ziet u, er had hier eigenlijk een rode
rozenboom moeten staan en wij
hebben per ongeluk een witte geplant; en als de Koningin dat ontdekt, worden wij
allemaal onthoofd, ziet u. En daarom proberen we om voor zij komt -’ Op dit
ogenblik riep Vijf, die angstig de tuin rond had gekeken: ‘De Koningin! de
Koningin!’ en de drie tuinmannen wierpen zich plat op hun gezicht. Men hoorde
het geluid van vele voetstappen en Alice keek rond, verlangend om de Koningin te
zien.
Eerst kwamen tien soldaten, die knuppels droegen; deze hadden alle hetzelfde
figuur als de drie tuinmannen, langwerpig en plat met aan de hoeken hun handen
en voeten. Toen de tien hovelingen; deze waren helemaal versierd met ruiten en
liepen twee aan twee, net als de soldaten. Na hen kwamen de koningskinderen; het
waren er tien en de lieve
kleintjes kwamen vrolijk hand in hand aanspringen, al weer twee aan twee; zij
waren opgeschikt met harten. Daarna kwamen de gasten, meest koningen en
koninginnen en onder hen herkende Alice het Witte Konijn; hij praatte
zenuwachtig, en glimlachte bij alles wat er werd gezegd en nam geen notitie van
haar. Dan volgde de Hartenboer, die de kroon van den Koning op een kussen droeg
van rood fluweel; en aan het slot van de grote optocht kwamen DE KONING EN DE
Alice wist niet goed of zij ook op de grond moest gaan liggen, net als de drie
tuinmannen, maar zij herinnerde zich een dergelijk voorschrift bij optochten
niet,
‘en trouwens, waar zou een optocht voor dienen,’ dacht ze, ‘als ieder met zijn
gezicht op de grond gaat liggen, zodat niemand iets kan zien?’ Dus bleef zij
staan waar zij stond en wachtte.
Toen de optocht vlak bij Alice gekomen was, hielden allen stil en keken naar
haar en de Koningin zei streng: ‘Wie is dit?’ Zij vroeg dit aan den Hartenboer,
die enkel diep boog en glimlachte als antwoord. ‘Idioot,’ zei de Koningin, en
schudde ongeduldig haar hoofd; toen wendde zij zich tot Alice en ging verder:
‘Hoe heet jij, meisje?’
‘Ik heet Alice, Majesteit,’ zei Alice heel beleefd; maar zij voegde er bij
zichzelf aan toe. ‘Wat zal ik me druk maken! Het is toch maar een pak kaarten!’
‘En wie zijn dit?’ zei de Koningin, wijzend op de drie tuinmannen, die om de
rozenbomen lagen; want zie je, ze lagen op hun buik en de figuren op hun rug
waren precies eender als die van de andere kaarten, dus kon zij niet zien of het
tuinmannen waren of soldaten of hovelingen of drie van haar eigen kinderen.
‘Hoe kan ik dat weten?’ zei Alice, verbaasd over haar eigen moed, ‘daar heb ik
niets mee te maken.’
De Koningin werd purperrood van woede en schreeuwde na haar een ogenblik strak
te hebben aan-
gestaard, als een wild beest: ‘Sla haar hoofd eraf! Haar -’
‘Onzin,’ zei Alice luid en beslist en de Koningin zweeg.
De Koning legde zijn hand op haar schouder en zei bedeesd: ‘Bedenk, liefste, het
is maar een kind!’ De Koningin keerde zich boos om en zei tot den Hartenboer:
‘Draai hen om!’ En deze deed dat, heel zorgvuldig, met één voet.
‘Sta op,’ zei de Koningin met een schrille harde stem en de drie tuinmannen
sprongen onmiddellijk op en begonnen te buigen voor de Koning, de Koningin, de
kinderen en alle anderen.
‘Houdt op!’ schreeuwde de Koningin, ‘je maakt me duizelig.’ En toen keerde zij
zich naar de rozenboom en ging verder: ‘Wat waren jullie daar aan het doen?’
‘Met uw welnemen, Majesteit,’ zei Twee nederig en knielde terwijl hij dit zei,
‘wij proberen -’
‘Ik zie het,’ zei de Koningin, die intussen de rozen had onderzocht, ‘hun
hoofden eraf!’ en de optocht zette zich weer in beweging. Drie soldaten bleven
achter om de ongelukkige tuinmannen terecht te stellen en deze liepen om
bescherming naar Alice. ‘Ze zullen jullie niet onthoofden,’ zei Alice en stopte
hen in een grote bloempot,
die dicht bij haar stond. De soldaten liepen een tijdje naar hen te zoeken en
toen gingen ze rustig de anderen achterna.
‘Zijn hun hoofden eraf?’ riep de Koningin.
‘Hun hoofden zijn weg met uw welnemen, Majesteit.’ riepen de soldaten als
antwoord. ‘Goed’ riep de Koningin, ‘kan je croquet spelen?’
De soldaten zwegen en keken naar Alice, want deze vraag was blijkbaar tot haar
gericht.
‘Ja,’ riep Alice.
‘Kom dan mee,’ brulde de Koningin en Alice voegde zich bij de optocht, heel
benieuwd wat er verder zou gebeuren.
‘Het is, het is - mooi weer vandaag,’ zei een verlegen stem naast haar. Zij liep
naast het Witte Konijn, dat haar ernstig aankeek.
‘Heel mooi,’ zei Alice, ‘waar is de Hertogin?’
‘St, st,’ zei het Konijn zacht en snel. Hij keek angstig om zich heen terwijl
hij praatte, ging dan op zijn tenen staan, hield zijn mond dicht bij haar oor en
fluisterde: ‘Zij is ter dood veroordeeld.’
‘Waarvoor?’ zei Alice.
‘Zei je wat vreselijk?’ vroeg het Konijn.
‘Nee,’ zei Alice, ‘ik vind het helemaal niet vreselijk. Ik zei waarvoor.’
‘Ze heeft de Koningin een draai om de oren gegeven,’ begon het Konijn. Alice
schoot in de lach.
‘St,’ fluisterde het Konijn angstig, ‘de Koningin zal je horen! Ze kwam te laat,
zie je, en de Koningin zei -’
‘Ga allemaal op je plaats!’ schreeuwde de Koningin met donderende stem en zij
begonnen alle richtingen uit te hollen, waarbij ze voortdurend tegen elkaar aan
liepen; maar na een paar minuten stonden zij allen op hun plaats en het spel
begon. Alice had nog nooit in
haar leven zo'n wonderlijk croquetveld gezien. Het bestond helemaal uit
heuveltjes en kuilen, de ballen waren levende egels, de hamers waren levende
flamingo's en de soldaten stonden voorover op handen
en voeten om de poorten te vormen.
De grootste moeilijkheid vond Alice eerst het hanteren van haar flamingo; zij
kon het lichaam heel gemakkelijk met hangende poten onder haar arm wegstoppen,
maar juist als zij zijn nek mooi recht had gestrekt en zij de egel een klap wou
geven met zijn kop, moest hij zich beslist omdraaien en haar aankijken met een
zo verbaasde uitdrukking, dat zij in lachen uitbarstte. En als zij zijn hoofd
naar beneden had geduwd en weer wou beginnen, had de egel zich intussen
uitgerold en was bezig weg te kruipen. Bovendien was er altijd, waar zij de egel
ook heen sloeg, wel een heuveltje of een kuil in de weg en de dubbelgebogen
soldaten stonden voortdurend op en liepen naar een ander deel van het veld,
zodat Alice al gauw tot de ontdekking kwam, dat dit wel een heel moeilijk spel
was.
De spelers speelden allemaal tegelijk zonder op hun
beurt te wachten, maakten de hele tijd ruzie en vochten om de egels. En al heel
gauw raakte de Koningin in een vreselijke woede, liep stampvoetend rond en
schreeuwde ieder ogenblik: ‘Zijn hoofd eraf! Haar hoofd eraf!’
Alice voelde zich niets op haar gemak. Ze had nog wel geen ruzie gehad met de
Koningin, maar zij wist dat dat ieder ogenblik, gebeuren kon ‘en wat zal er dan
van mij worden?’ dacht zij. ‘Zij schijnen het hier bijzonder prettig te vinden
om mensen te onthoofden, ik begrijp eigenlijk niet dat er nog zo veel in leven
zijn!’
Zij zocht juist een middel om te ontsnappen zonder dat iemand het zou zien, toen
zij een merkwaardige verschijning in de lucht opmerkte. Ze kon deze eerst
onmogelijk thuisbrengen, maar toen zij een poosje er naar gekeken had, zag ze
dat het een grijns was en ze zei bij zichzelf: ‘Het is de Kat van de Hertogin,
nu heb ik tenminste iemand om mee te praten.’
‘Hoe gaat het er mee?’ zei de Kat, zodra hij genoeg mond had om ermee te praten.
Alice wachtte tot zijn ogen verschenen waren en knikte toen.‘Het heeft geen zin
om iets te zeggen,’ dacht zij, ‘voor zijn oren er zijn of één oor tenminste.’
Het volgende ogenblik verscheen de hele kop en nu zette Alice haar flamingo op
de grond en begon te praten over het spel, want zij was erg blij dat er iemand
naar haar luisterde. De Kat vond blijkbaar dat er nu genoeg van hem zichtbaar
was en liet het er verder bij.
‘Ik geloof nooit dat ze eerlijk spelen,’ klaagde Alice,
‘ze maken allemaal zo verschrikkelijk veel ruzie, dat je jezelf niet eens kunt
verstaan
- en ze hebben blijkbaar helemaal geen spelregels, tenminste, niemand houdt zich
er aan - en u weet niet hoe verwarrend het is dat alle dingen leven,
bijvoorbeeld, het poortje waar ik onder door wou slaan is weggelopen naar een
ander stuk van het veld en ik wou net de egel van de Koningin een klap geven,
maar hij liep weg toen hij de mijne aan zag komen!’
‘Hoe vind je de Koningin?’ zei de Kat zachtjes.
‘Niet erg aardig,’ zei Alice, ‘ze is zo geweldig -’ toen merkte ze net op tijd
dat de Koningin achter haar stond te luisteren en ging verder - ‘aan het winnen,
dat het niet eens de moeite waard is om het spel uit te spelen.’
De Koningin glimlachte en liep verder.
‘Met wie ben je aan het praten?’ zei de Koning, die op Alice toeliep en heel
nieuwsgierig naar de kop van de Kat keek.
‘Dat is een vriend van mij - een Kat,’ zei Alice, ‘mag ik u voorstellen?’
‘Zijn uiterlijk bevalt me helemaal niet,’ zei de Koning, ‘maar hij mag mij de
hand kussen als hij wil.’
‘Liever niet,’ merkte de Kat op.
‘Wees niet zo onbeschoft,’ zei de Koning, ‘en kijk me niet zo aan!’ Hij
verschool zich achter Alice, toen hij dit zei.
‘Een kat mag naar een Koning kijken,’ zei Alice, ‘dat heb ik in een of ander
boek gelezen, maar ik weet niet meer in welk.’
‘Hij moet daar weg,’ zei de Koning beslist en hij riep aan de Koningin, die
juist voorbijging: ‘Liefste, ik wil dat je die Kat daar weg laat halen.’
De Koningin had maar één manier om alle moeilijkheden, grote of kleine, op te
lossen en zij zei zonder op te kijken: ‘Sla zijn kop af!’
‘Ik zal zelf de beul halen,’ zei de Koning vlug en liep weg.
Alice vond dat zij wel eens terug moest gaan om te kijken hoe het met het spel
stond, want zij hoorde de stem van de Koningin op enige afstand krijsen van
woede. Zij had al drie spelers horen veroordelen omdat ze niet op hun beurt
gelet hadden en de hele situatie beviel haar allerminst, want het spel verliep
zo verward, dat zij
waarlijk niet meer wist of het nu haar beurt was of niet. Dus ging ze haar egel
maar eens opzoeken.
De egel was in een gevecht gewikkeld met een andere egel, wat Alice een
bijzonder goede gelegenheid vond om een van hen met de ander weg te slaan. De
enige moeilijkheid was, dat haar flamingo naar de andere kant van de tuin was
gelopen, waar hij - zoals Alice zag - vergeefs probeerde om in een van de bomen
te vliegen.
Toen zij de flamingo gevangen had en hem terug had gebracht, was het gevecht uit
en de egels waren nergens meer te vinden, ‘maar het komt er niet veel op aan,’
dacht Alice, ‘want er zijn toch geen bogen meer op dit stuk van het veld.’
Daarom stopte ze de flamingo onder haar arm, zodat hij niet kon ontsnappen en
ging
terug om nog een beetje met haar vriend te babbelen.
Toen zij terugkwam bij de Kat zag zij tot haar grote verrassing een hele menigte
om haar heen staan. Er was een twist gaande tussen de beul, de Koning en de
Koningin,
die allemaal tegelijk praatten, terwijl de anderen doodstil waren en blijkbaar
heel slecht op hun gemak.
Zodra Alice verscheen, smeekten zij haar om het probleem op te lossen en zij
herhaalden voortdurend hun argumenten. Maar zij praatten allemaal tegelijk
en Alice vond het erg moeilijk om precies uit te maken wat zij zeiden.
Het argument van de beul was dat je iemand's hoofd niet kunt afslaan, als er
geen lichaam is, dat hij nog nooit zo iets gedaan had en dat hij niet van plan
was om het op zijn leeftijd nog te gaan doen.
De Koning echter beweerde dat iedereen die een hoofd heeft ook onthoofd kan
worden en dat je geen onzin moet praten.
De Koningin tenslotte zei, dat als het nu niet gauw gebeurde, zij iedereen hier
zou laten onthoofden. (Het was deze laatste opmerking, die het hele gezelschap
zo ernstig en angstig maakte!)
Alice kon niets anders bedenken dan: ‘Hij is van de Hertogin. U kunt het beter
aan haar vragen.’
‘Die is in de gevangenis,’ zei de Koningin tot de beul, ‘breng haar hier.’ En de
beul vloog weg als een pijl uit de boog.
De kop van de Kat begon op het ogenblik dat hij wegging, langzaam te verdwijnen
en toen deze terugkwam met de Hertogin was hij weg. Dus holden de Koning en de
beul wild heen en weer om hem te zoeken, terwijl de rest van het gezelschap
terugging naar het spel.
Het verhaal van de soepschildpad
JE weet niet hoe blij ik ben je hier te zien, lieve kind,’ zei de Hertogin en
zij stak haar arm hartelijk in die van Alice. Zij wandelden samen verder.
Alice was heel blij dat de Hertogin in zo'n goed humeur was en zij dacht bij
zichzelf dat het misschien alleen de peper was, die haar zo boos gemaakt had,
toen zij haar in de keuken ontmoette.
‘Als ik Hertogin word,’ zei ze bij zichzelf (maar niet erg hoopvol) ‘zou ik
helemaal
geen peper in mijn keuken willen hebben.
Het is nergens voor nodig dat er peper in de soep gaat en misschien maakt peper
mensen juist zo opvliegend’ dacht zij verder, erg blij dat ze dit had ontdekt,
‘en azijn maakt ze zuur en kamille maakt ze bitter - en - en zuurtjes en zo
maakt de kinderen zoet. Ik wou dat de mensen dat eens gingen inzien, dan zouden
zij er niet zo zuinig mee zijn.’
Zij had de Hertogin helemaal vergeten en schrok een beetje toen zij haar stem
vlak bij haar oor hoorde: ‘Je denkt ergens aan liefje, en daardoor vergeet je te
praten. Ik weet niet precies wat de moraal daarvan is, maar ik zal er zo wel
opkomen.’
‘Misschien heeft het geen moraal,’ waagde Alice op te merken.
‘Tut, tut, kind,’ zei de Hertogin, ‘alles heeft een moraal, je moet hem alleen
maar vinden.’ En zij drukte
zich nog wat dichter tegen Alice aan, terwijl zij dit zei.
Alice vond het niets prettig dat ze zo erg dicht bij haar kwam. Ten eerste was
de Hertogin erg lelijk, ten
tweede was ze precies zo groot, dat ze haar kin op de schouder van Alice kon
zetten en was het een onaangenaam scherpe kin. Maar zij wilde niet onbeleefd
zijn en daarom verdroeg zij het zo goed als ze kon. ‘Het spel schijnt nu wel wat
vlotter te gaan’ zei ze om het gesprek een beetje op gang te houden.
‘Dat is waar,’ zei de Hertogin, ‘en de moraal daarvan is: 't Is liefde enkel wat
de wereld rond doet draaien.’
‘Ik heb iemand horen zeggen,’ fluisterde Alice, ‘dat die goed draait, wanneer
ieder zich met zijn eigen zaken bemoeit.’
‘Zeker, dat is hetzelfde,’ zei de Hertogin en boorde haar scherpe kin in de
schouder van Alice, ‘en de
moraal daarvan is: Pas op de zin, dan zullen de woorden wel op zich zelf
passen!’
‘Zij vindt het blijkbaar erg prettig om de moraal van alles te zoeken!’ dacht
Alice. ‘Je verbaast je er waarschijnlijk over dat ik mijn arm niet om je middel
sla,’ zei
de Hertogin na een poosje, ‘maar ik vertrouw het karakter van je flamingo niet
helemaal. Zal ik het eens wagen?’
‘Hij kan best bijten,’ zei Alice voorzichtig, die niet veel voelde voor het
experiment. ‘Heel juist,’ zei de Hertogin, ‘flamingo's en mosterd bijten
allebei. En de moraal
daarvan is: Vogels van dezelfde pluimage vliegen samen.’ ‘Maar mosterd is geen
vogel,’ merkte Alice op.
‘Precies,’ zei de Hertogin, ‘wat kan jij de dingen duidelijk uitleggen.’ ‘'t Is
een mineraal, geloof ik,’ zei Alice.
‘Natuurlijk,’ zei de Hertogin, die blijkbaar instemde met alles wat Alice zei,
‘er is hier een grote mosterdmijn in de buurt. En de moraal daarvan is: Hoe meer
het mijn, hoe minder het dijn.’
‘O, nu weet ik het,’ riep Alice, die op deze laatste opmerking niet had gelet,
‘het is een groente. Het ziet er wel niet zo uit, maar het is er toch een.’
‘Ik ben het volkomen met je eens,’ zei de Hertogin, ‘en de moraal daarvan is:
Wees zoals je wilt lijken of als je het wat eenvoudiger wilt: Verbeeld je nooit
anders te zijn dan wat anderen denken dat je was of zou zijn niet anders was wat
ze anders denken dat je was.’
‘Ik geloof dat ik dat beter zou begrijpen,’ zei Alice, ‘als ik het eens voor me
zag, maar ik kan het eigenlijk niet goed volgen zoals u het nu zegt.’
‘Dat is nog niets bij wat ik zou kunnen zeggen als ik wilde,’ antwoordde de
Hertogin gestreeld.
‘Maar doet u heus geen moeite om het nog wat langer te zeggen,’ zei Alice.
‘Maar helemaal geen moeite,’ zei de Hertogin, ‘ik geef je alles wat ik gezegd
heb cadeau.’
‘Een goedkoop soort cadeau!’ dacht Alice, ‘ik ben blij dat ze niet zulke
verjaarscadeautjes geven!’ Maar zij dorst dit niet hardop te zeggen.
‘Weer aan het denken?’ vroeg de Hertogin en boorde haar kin weer wat vaster in
de schouder van Alice.
‘Ik heb toch het recht om te denken,’ zei Alice, want zij begon zich nu wat te
ergeren.
‘Evenveel recht,’ zei de Hertogin, ‘als biggen hebben om te vliegen en de mo -’
Maar nu zweeg de stem van de Hertogin plotseling tot Alice's grote verrassing
precies in het midden van haar geliefde woord ‘moraal’ en de arm die in de hare
was gestoken begon te beven. Alice keek op en daar stond de Koningin, vlak tegen
over hen, met gevouwen armen en een blik als een donderwolk.
‘Mooi weer vandaag, Majesteit,’ begon de Hertogin bevend.
‘Ik waarschuw je nog één keer,’ riep de Koningin en zij stampte daarbij op de
grond, ‘of jij of je hoofd moet verdwijnen en wel in minder dan de helft van
geen tijd. Doe wat je wilt!’
De Hertogin deed wat zij wou en in een ogenblik was ze uit het gezicht.
‘Kom, laten we weer gaan spelen,’ zei de Koningin tot Alice en Alice was veel te
bang om een woord uit te brengen, maar liep langzaam achter haar aan naar het
croquetveld.
De andere gasten hadden gebruik gemaakt van de afwezigheid van de Koningin en
lagen in de schaduw wat te rusten. Maar toen zij haar aan zagen komen, holden ze
allen terug naar het spel. De Koningin zei enkel dat één ogenblik uitstel hun
het leven zou kosten.
Terwijl zij aan het spelen waren, hield de Koningin niet op om ruzie te maken
met andere spelers en te roepen ‘Zijn hoofd eraf!’ of ‘Haar hoofd eraf!’ De
veroordeelden werden bewaakt door de soldaten, die dan niet meer voor poortje
konden dienen,
zodat er na een half uur niet één poortje meer over was en alle spelers behalve
de Koning, de Koningin en Alice gevangen waren genomen en ter dood veroordeeld.
Toen hield de Koningin volkomen buiten adem op en zei tegen Alice: ‘Heb jij de
Soepschildpad al gezien?’
‘Nee,’ zei Alice, ‘ik weet helemaal niet wat een Soepschildpad is.’
‘Dat is het beest waarvan schildpadsoep gemaakt wordt,’ zei de Koningin. ‘Ik heb
er nog nooit van gehoord,’ zei Alice.
‘Kom dan mee,’ zei de Koningin, ‘hij zal je zijn geschiedenis vertellen.’ Toen
ze samen wegwandelden hoorde zij de Koning
tegen het hele gezelschap zeggen: ‘Ik verleen jullie allemaal gratie.’ ‘Dat is
nu eens goed,’ zei ze bij zichzelf, want ze vond het verschrikkelijk dat de
Koningin zoveel doodvonnissen had uitgesproken.
Ze kwamen al heel gauw bij een Griffioen, die in de zon vast lag te slapen. (Als
je niet weet wat een griffioen
is, kijk je maar op het plaatje). ‘Sta op luilak,’ zei de Koningin, ‘en breng
deze jonge dame naar de Soepschildpad om zijn geschiedenis te horen. Ik moet
terug naar mijn doodvonnissen,’ en zij liep weg en liet Alice alleen met de
Griffioen. Het uiterlijk van dit beest beviel Alice niet erg, maar ze vond dat
het tenslotte even veilig was om hier te blijven als om die boze Koningin
achterna te gaan en daarom bleef ze.
De Griffioen was gaan zitten en wreef in zijn ogen. Toen keek hij of de Koningin
niet meer te zien was
en toen grinnikte hij. ‘Wat een mop,’ zei hij half in zichzelf, half tegen
Alice. ‘Wat is een mop?’ zei Alice.
‘Ach’, zei de Griffioen, ‘dat denk ze allemaal maar, er wordt nooit niemand
tereggesteld. Kom mee!’
‘Iedereen zegt hier Kom mee,’ dacht Alice toen zij langzaam achter hem aan liep,
‘ik ben nog nooit zoveel gecommandeerd in mijn leven, nog nooit!’
Het was geen lange wandeling voor zij de Soepschildpad zagen. Deze zat droevig
en eenzaam op een klein rotsblok en toen zij dichter bij hem kwamen, hoorde
Alice hem zuchten of zijn hart zou breken. Zij had diep medelijden met hem.
‘Wat scheelt hem?’ vroeg zij aan de Griffioen en de Griffioen antwoordde bijna
met dezelfde woorden als daarnet: ‘Dat denktie maar, hem scheelt helemaal niks,
weet je. Kom mee!’
Dus gingen ze naar de Soepschildpad, die hen met grote ogen vol tranen aankeek,
maar niets zei.
‘Deze jonge dame,’ zei de Griffioen, ‘wil je geschiedenis horen.’
‘Ik zal hem vertellen,’ zei de Soepschildpad met een diepe holle stem, ‘gaan
jullie allebei zitten en zeg geen woord tot ik klaar ben.’
Zij gingen zitten en niemand zei meer iets. Alice dacht: ‘Ik begrijp niet hoe
hij ooit klaar kan komen als hij helemaal niet begint.’ Maar zij wachtte
geduldig.
‘Eens,’ zei de Soepschildpad tenslotte met een diepe zucht, ‘was ik een echte
schildpad.’ Op deze woorden volgde een heel lange stilte, die alleen onderbroken
werd door een enkel luid ‘Hatsjie’ van de Griffioen en het voortdurende gesnik
van de Soepschildpad. Alice was bijna van plan om op te staan en te zeggen:
‘Dank
u wel voor uw interessant verhaal, mijnheer,’ maar zij dacht dat er toch nog
beslist iets moest komen en daarom bleef ze zitten en zei niets.
‘Toen wij klein waren,’ ging de Soepschildpad
eindelijk verder (hij was nu iets rustiger, al snikte hij nog zo nu en dan)
‘gingen we in zee op school. De meester was een oude Schildpad - wij noemden hem
Roodschild.’
‘Waaromnoemde u hem Roodschild!’ vroeg Alice, ‘was hij zo rijk?’
‘Omdat hij socialist was natuurlijk,’ zei de Soepschildpad boos, ‘jij bent ook
niet erg snugger!’
‘Je moest je schamen om zulke domme dingen te vragen!’ voegde de Griffioen er
aan toe en toen zaten ze allebei een tijdje naar de arme Alice te staren, die
niet wist waarheen zij kijken moest. Tenslotte zei de Griffioen tegen de
Soepschildpad: ‘Ga verder kerel en schiet nou een beetje op!’ En deze ging
verder:
‘We gingen dus in zee op school of je het gelooft of niet -’
‘Ik heb helemaal niet gezegd dat ik het niet geloofde!’ zei Alice. ‘Dat heb je
wel,’ snauwde de Soepschildpad.
‘Hou je mond!’ voegde de Griffioen er aan toe voor Alice weer iets kon zeggen.
De Soepschildpad ging verder: ‘Het was een heel goede opvoeding, we gingen
iedere dag naar school.’
‘Dat doe ik ook,’ zei Alice, ‘daar hoeft u heus niet zo trots op te zijn.’
‘Met facultatieve vakken?’ vroeg de Soepschildpad een beetje bezorgd. ‘Ja,’ zei
Alice, ‘Frans en muziek.’
‘En wassen?’ zei de Soepschildpad.
‘Natuurlijk niet!’ zei Alice verontwaardigd.
‘O, dan is het geen goede school,’ zei de Soepschildpad opgelucht, ‘nee, wij
hadden nog extra Frans, muziek en wassen.’
‘Dat was toch nergens voor nodig,’ zei Alice, ‘als U op de bodem van de zee
woonde.’
‘Ik had er jammer genoeg geen gelegenheid voor,’ zei de Soepschildpad zuchtend,
‘ik volgde alleen de gewone cursus.’
‘Wat was dat?’ vroeg Alice.
‘Pezen en drijven om te beginnen natuurlijk,’ antwoordde de Soepschildpad, ‘en
dan verschillende onderdelen van het rekenen: opzwellen, aftrappen,
vermenigschuldigen en stelen.’
‘Wat is vermenigschuldigen?’ dorst Alice te zeggen, ‘daar heb ik nog nooit van
gehoord.’
De Griffioen stak zijn poten in de lucht van verbazing. ‘Nog nooit gehoord van
vermenigschuldigen,’ riep hij uit, ‘je weet wat menig is en je weet wat schuldig
is, denk ik’
‘Ja,’ zei Alice weifelend, ‘menig is veel en schuldig ben je als je iets gedaan
hebt dat niet mag.’
‘Nou,’ ging de Griffioen verder, ‘als je dan nog niet weet wat
vermenigschuldigen is, dan ben je wel heel dom.’
Alice dorst niet meer te vragen en zij keerde zich naar de Soepschildpad en zei:
‘Wat leerde u daar verder?’
‘Wel, zeeografie,’ zei de Soepschildpad en telde de vakken af op zijn vinnen,
‘zeeografie en vaderhandse verbiedenis.’
‘Wat was dat dan?’ zei Alice.
‘Ik zal het je maar niet voordoen,’ zei de Soepschildpad, ‘want het doet pijn.
En de Griffioen heeft het nooit geleerd.’
‘Ik had geen tijd,’ zei de Griffioen, ‘ik had een leraar in oude talen, die
maakte de hele klas ziek, het was een oude krab.’
‘Ik ben één keer bij hem geweest,’ zuchtte de Soepschildpad, ‘toen kreeg ik
Lachpijn en Griep.’
‘Zo was het, zo was het,’ zuchtte de Griffioen op zijn beurt en beide dieren
verborgen hun gezichten in hun poten.
‘En hoeveel uren per dag had u school?’ zei Alice, die gauw over iets anders wou
beginnen.
‘De eerste dag tien uur,’ zei de Soepschildpad, ‘de tweede negen uur en zo
verder.’ ‘Wat raar!’ riep Alice.
‘Helemaal niet raar,’ zei de Griffioen, ‘we gingen er heen om onderwijs te
genieten en daar geniet je iedere dag minder van.’
Dit was een heel nieuw gezichtspunt voor Alice en zij dacht er een beetje over
na voor zij verder ging: ‘Had u de elfde dag dan vrij?’
‘Natuurlijk,’ zei de Soepschildpad.
‘En wat deed u dan de twaalfde?’ vroeg Alice vlug.
‘We hebben nu lang genoeg over lessen gepraat,’ onderbrak de Griffioen op
besliste toon, ‘vertel haar eens iets over de spelletjes.’
De zeekrab-quadrille
De Soepschildpad zuchtte diep en droogde zijn ogen met de rug van een van zijn
vinnen. Hij keek naar Alice en probeerde iets te zeggen, maar de snikken
verstikten zijn stem. ‘Het lijkt wel of hij een graat in zijn keel heeft,’ zei
de Griffioen en hij begon hem te schudden en op zijn rug te kloppen. Tenslotte
kwam de stem van de Soepschildpad terug en terwijl de tranen langs zijn wangen
biggelden, ging hij verder:
‘Je hebt misschien niet lang onder in de zee gewoond!’ (‘Daar heb ik nog nooit
gewoond,’ zei Alice) - ‘en misschien ben je zelfs nog nooit op bezoek geweest
bij een zeekrab -’ (Alice begon te zeggen: ‘Ik proefde eens -’, maar zij slikte
het haastig weer in en zei: ‘Nee nooit’) - ‘dus heb je ook geen idee hoe
heerlijk een
zeekrab-quadrille is.’
‘Nee,’ zei Alice, ‘wat is dat voor een dans?’
‘Kijk,’ zei de Griffioen, ‘je gaat eerst in een rij op het strand staan -’
‘In twee rijen!’ schreeuwde de Soepschildpad, ‘zeehonden, schildpadden enzovoort
en als je dan de kwallen hebt opgeruimd -’
‘Dat kost meestal veel tijd,’ onderbrak de Griffioen. ‘Dan ga je twee aan twee
naar voren -’
‘Ieder met een zeekrab als dame,’ schreeuwde de Griffioen.
‘Natuurlijk,’ zei de Soepschildpad, ‘en met zijn tweeën naar voren -’
‘Changez de crabes en terug in dezelfde volgorde,’ vervolgde de Soepschildpad.
‘- en dan, weet je,’ ging de Soepschildpad verder, ‘dan gooi je -’ ‘- de
zeekrabben!’ riep de Griffioen en sprong in de lucht.
‘- zover als je kunt in zee -’.
‘- je zwemt ze achterna!’ gilde de Griffioen.
‘ -maakt een buiteling in de zee!’ schreeuwde de Soepschildpad en maakte wilde
capriolen.
‘- en weer: Changez de crabes!’ krijste de Griffioen.
‘- en je gaat weer aan land en dat is de eerste figuur,’ zei de Soepschildpad.
Zijnstem brak plotseling af en de twee beesten die als gekken in het rond hadden
gedanst gingen heel treurig en stil weer zitten en keken Alice aan.
‘Dat moet een heel leuke danszijn,’zei Alice schuchter. ‘Wil je eens zien hoe
het gaat?’ zei de Soepschildpad. ‘Heel graag,’ zei Alice.
‘Laten we de eerste figuur eens proberen!’ zei de Soepschildpad, ‘het gaat best
zonder zeekrabben, weet je. Wie zingt erbij?’
‘Jij,’ zei de Griffioen, ‘ik heb de woorden vergeten.’
Toen begonnen ze plechtig om Alice heen te dansen. Zo nu en dan trapten ze haar
op de tenen als ze te dicht bij haar kwamen en zij wuifden met hun voorpoten om
de maat aan te geven, terwijl de Soepschildpad heel langzaam en treurig zong:
‘Loopt u toch een beetje vlugger,’ zei een witvis tot een slak,
‘Er zit een bruinvis op mijn hielen en die trapt me op mijn hak. Kijk de zeekrab
en de schildpad zwemmen samen naar de kant, En de anderen staan te wachten om te
dansen op het strand.
Danst u nu met me mee, danst u niet met me mee, Danst u nu met me mee, we dansen
hand in hand,
We dansen eerst naar voren, dan naar de andre kant, En we dansen hand in hand.’
‘O het zal zo prettig wezen, u hebt werklijk geen idee, Want zij gooien u
tenslotte als een zeekrab in de zee,’
Maar de slak was 't te lang zwemmen en zij keek eens naar de kant, En zij dankt
de witvis vriendlijk, maar zij danst niet op het strand. Zij danst niet in de
zee, zij danst niet met hem mee,
Zij danst niet in de zee, zij danst niet hand in hand,
Zij danst niet eerst naar voren, niet naar de andre kant, Zij danst niet hand in
hand.
‘ Wat geeft het nu hoe ver het is,’ zei de verliefde vis,
‘'k Weet zeker dat het andre strand nog heel wat verder is. Het Engelse is 't
verste af en 't Franse aan deze kant,
Neem uw gemak mijn lieve slak, maar dans met mij op 't strand. Danst u nu met me
mee, danst u niet met me mee,
Danst u nu met me mee, we dansen hand in hand, We dansen eerst naar voren, dan
naar de andre kant We dansen hand in hand.
‘Dank u, 't is een heel interessante dans,’ zei Alice, die heel blij was dat het
eindelijk uit was ‘en dat liedje over die witvis vind ik erg leuk!’
‘O ja die witvis,’ zei de Soepschildpad, ‘je kent hem natuurlijk -’ ‘Ja,’ zei
Alice, ‘bij het eet-’ - ze slikte de woorden haastig in.
‘Nu,’ zei de Soepschildpad, ‘dan weet je ook hoe witvissen er uit zien.’
‘Zeker,’ zei Alice peinzend, ‘ze hebben hun staart in hun mond en ze zijn
helemaal bedekt met paneermeel.’
‘Dat is niet waar,’ zei de Soepschildpad, ‘dat paneermeel zou afspoelen in zee.
Maar ze hebben inderdaad hun staart in hun mond en de reden daarvan is -’ Hier
geeuwde de Soepschildpad en sloot zijn ogen.
‘Vertel jij het haar,’ zei hij tot de Griffioen.
‘Ze wilden met de zeekrabben dansen. Ze werden in zee gegooid. Ze moesten een
heel stuk vallen. Hun staarten kwamen in hun mond. Ze konden die er niet meer
uit krijgen. Dat is alles.’
‘Dank u,’ zei Alice, ‘dat is heel interessant, ‘ik heb nog nooit zoveel over
witvissen geweten.’
‘Ik kan je nog veel meer vertellen als je wilt,’ zei de Griffioen, ‘weet je
waarom zij “witvis” heten?’
‘Daar heb ik nog nooit over nagedacht,’ zei Alice.
‘Zij poetsen de laarzen en schoenen,’ antwoordde de Griffioen heel plechtig.
Alice begreep dit niet. ‘Zij poetsen de laarzen en schoenen?’ herhaalde zij
verwonderd.
‘Als jij smerige schoenen hebt?’ zei de Griffioen, ‘hoe krijg je ze dan weer
glanzend?’
Alice keek naar haar schoenen en dacht even na voor zij antwoordde: ‘Wel met
schoensmeer denk ik.’
‘Precies,’ zei de Griffioen met een diepe stem, ‘smeerschoenen poets je met
schoensmeer, maar hier onder de zee zijn ze wit en de witvis is de vis die de
schoenen wit. Snap je? - Maar vertel nu eens van jouw avonturen!’
‘Ik wil u die wel vertellen,’ zei Alice een beetje verlegen, ‘van vanmorgen af -
die van gisteren hebben er niets mee te maken, toen was ik iemand anders.’
‘Verklaar dat eens nader,’ zei de Soepschildpad.
‘Nee, nee, eerst de avonturen,’ zei de Griffioen ongeduldig, ‘verklaringen duren
zo verschrikkelijk lang.’
Dus begon Alice haar avonturen te vertellen van de eerste keer af dat zij het
Witte Konijn had gezien. In het begin was ze wel een beetje zenuwachtig, want de
twee dieren zaten erg dicht bij haar, ieder aan een kant, en deden hun ogen en
mond zo verschrikkelijk wijd open, maar onder het vertellen kwam ze meer op haar
gemak. Haar toehoorders waren heel stil tot zij aan het ogenblik kwam dat zij
Oud zijt gij Paai Witbol op moest zeggen en alle woorden veranderd waren. Toen
zuchtte de Soepschildpad heel diep en zei: ‘Dat is heel merkwaardig.’
‘Dat is zo merkwaardig als iets maar zijn kan,’ zei de Griffioen.
‘De woorden waren allemaal veranderd!’ herhaalde de Soepschildpad peinzend, ‘ik
zou haar wel
eens iets op horen willen zeggen. Zeg haar dat ze dat doet.’ Hij keek naar de
Griffioen alsof die enig gezag had over Alice.
‘Sta op en zeg 't Is de stem van de luilak op’ zei de Griffioen.
‘Die beesten doen niets dan commanderen en lessen op laten zeggen,’ dacht Alice,
‘ik kan net zo goed naar school gaan.’ Maar zij stond toch op en begon het
versje op te zeggen. Alleen was haar hoofd zo vol van de Zeekrab dat zij amper
wist wat ze zei en de woorden klonken dan ook weer heel vreemd.
't Is de stem van de zeekrab. Hij zei ‘'k ben te gaar, Als jij me te bruin bakt,
suiker in mijn haar.’
Zoals een eend met zijn ooglid, trekt hij met zijn snuit Zijn knopen en zijn
riem recht, zijn voortenen uit.
Als het eb is en droog, is hij blij als een gaai En spreekt op minachtende toon
van de haai,
Maar als de vloed stijgt en de haaien zijn heen Sterft zijn stem in een bevend
en klaaglijk geween.
‘Dat is heel wat anders dan ik als kind leerde,’ zei de Griffioen.
‘Ik heb het nog nooit gehoord,’ zei de Soepschildpad, ‘maar het lijkt me
volkomen onzin.’
Alice zei niets, ze zat op de grond met haar gezicht in haar handen en vroeg
zich af of de dingen wel ooit weer gewoon zouden worden.
‘Ik zou er wel eens een verklaring van willen horen,’ zei de Soepschildpad. ‘Zij
kan het niet verklaren,’ zei de Griffioen
haastig, ‘ga verder met het volgende couplet.’
‘Maar die tenen?’ hield de Soepschildpad aan, ‘hoe kon hij die uittrekken
met zijn snuit?’
‘'t Is de eerste pas bij het dansen,’ zei Alice, maar zij was helemaal in de war
door dit alles en wou graag van het onderwerp afstappen.
‘Ga verder met het volgende couplet,’ zei de Griffioen weer, ‘het begint met de
woorden Ik kwam langs zijn tuin. -’
Alice dorst niet ongehoorzaam te zijn, hoewel zij wist dat het weer helemaal
verkeerd zoulopen en zij ging met een bevende stem verder:
Ik kwam langs zijn tuin en ik zag met één oog Hoe de panter de uil om een
jachtbuit bedroog, De panter at vlees en pasteitjes en jus,
En de uil was lakei en kreeg niets van 't menu.
Maar hij vond het dan goed als een eerlijk besluit Dat zijn dienaar de lepel
naar huis nam als buit. Zelf greep hij het mes en de vork met een snauw En
besloot het banket -
‘Wat heeft het voor zin om al die onzin op te zeggen,’ onderbrak de
Soepschildpad, ‘als je het toch niet kunt verklaren? Het is verreweg de grootste
dwaasheid, die ik ooit gehoord heb!’
‘Ik vind ook dat je beter op kunt houden,’ zei de Griffioen en Alice was daar
heel blij om.
‘Zullen we een andere figuur van de Zeekrabquadrille dansen?’ ging de Griffioen
verder, ‘of wil je dat de Soepschildpad een lied voor je zingt?’
‘O een liedje alstublieft, als de Soepschildpad zo vriendelijk wil zijn,’
antwoordde Alice zo snel dat de Griffioen nogal beledigd zei: ‘Hm, over smaak
valt niet te twisten. Zing Schildpadsoep voor haar, wil je?’
De Soepschildpad zuchtte diep en begon met een stem die zo nu en dan verstikt
werd in tranen dit lied te zingen:
Heerlijke soep, graag mag ik u zien, Opgediend in de soepterrien!
Wie komt niet als ik daarvoor roep?
Soep voor het avondmaal, heerlijke soep! Soep voor het avondmaal, heerlijke
soep!
Heee - eeerlijke Soeoe - oeoep! Heee - eeerlijke Soeoe - oeoep! Soe-oep voor het
a-a-avondmaal,
Heerlijke, heerlijke Soep!
Heerlijke Soep! Wie geeft om vis, Vlees en wat er verder is?
Wie geeft niet nog gaarne toe p
otten vol voedsel voor een bord Soep? Potten vol voedsel voor een bord Soep?
Heee - eeerlijke Soeoe - oeoep! Heee - eeerlijke Soeoe - oeoep! Soe-oep voor het
a-a-avondmaal,
Heerlijke, heer LIJKE SOEP!
‘Nog eens het refrein!’ schreeuwde de Griffioen en de Soepschildpad was net
opnieuw begonnen, toen zij in de verte hoorden roepen: ‘De rechtszitting
begint.’
‘Kom mee,’ riep de Griffioen, greep Alice bij de hand en holde weg zonder het
eind van het lied af te wachten.
‘Wat voor een rechtszitting?’ hijgde Alice terwijl zij meeholde. Maar de
Griffioen antwoordde enkel: ‘Kom mee!’ en holde nog harder en het briesje dat
hen volgde, droeg hun steeds vager de treurige woorden achterna:
Soe-oep voor het a-a-avondmaal, Heerlijke, heerlijke Soep!
Wie heeft de gebakjes gestolen?
DE Harten-Koning en de Harten-Koningin zaten op hun tronen, toen zij aankwamen,
met een hele menigte rondom hun - allerlei soorten vogeltjes en dieren, en het
hele pak kaarten. De Hartenboer stond geboeid voor hen met een soldaat naast
zich ter bewaking. Vlak bij de Koning stond het Witte Konijn met een trompet in
zijn ene hand en een rol perkament in de andere. In het midden van de zaal stond
een tafel met een grote schotel met gebakjes erop. Zij zagen er zo lekker uit
dat Alice al honger kreeg van het gezicht. ‘Ik wou dat de rechtszitting voorbij
was’ dacht ze, ‘en ze de verfrissingen rond gingen reiken!’ Maar daar waren ze
blijkbaar nog lang niet aan toe en daarom begon ze wat rond te kijken.
Alice was nog nooit in een rechtszaal geweest, maar zij had er allerlei over
gelezen en zij vond het heel prettig dat ze de naam kende van bijna alles wat
zij nu zag. ‘Dat is de rechter,’ zei ze bij zich zelf, ‘want hij heeft een grote
pruik op.’
De rechter, tussen twee haakjes, was de Koning. En hij droeg zijn kroon boven op
zijn pruik (kijk maar op het plaatje hiernaast, als je wilt zien hoe hij dat
deed). Hij leek allerminst op zijn gemak en de pruik stond hem ook helemaal
niet.
‘En daar is de bank voor de jury,’ dacht Alice, ‘en die twaalf wezens (ze moest
wel wezens zeggen, want
er waren vogels en allerlei andere dieren bij) zullen de jury-leden wel zijn.’
Dit laatste woord herhaalde ze wel twee of drie keer, zo trots was ze er op.
Want ze dacht - en niet ten onrechte - dat een heleboel meisjes van haar
leeftijd wel niet wisten wat het betekende.
De twaalf jury-leden waren heel ijverig aan het schrijven. ‘Wat doen ze toch?’
vroeg Alice aan de Griffioen, ‘ze hoeven toch niet te schrijven voor de
rechtszitting begonnen is.’
‘Ze schrijven hun namen op,’ antwoordde de Griffioen fluisterend, ‘want anders
zijn ze bang dat zij die voor het eind van de rechtszitting vergeten hebben.’
‘Ezels!’ zei Alice luid en verontwaardigd, maar zij zweeg snel, want het Witte
Konijn riep: ‘Stilte in de zaal!’ en de Koning zette zijn bril op en keek
ongerust rond om te zien wie er aan het praten was.
Alice kon zien - net zo goed of ze over hun schouders keek - dat alle leden van
de jury ‘ezels’ in hun schriften schreven en ze merkte zelfs op dat een van hen
niet wist hoe hij dat woord moest spellen en het aan zijn buurman moest vragen.
‘Hun schriften zullen er mooi uitzien als de rechtszitting is afgelopen,’ dacht
Alice.
Een van de jury-leden had een pen die kraste. Dit kon Alice werkelijk niet
uitstaan en zij liep de zaal om en ging achter hem staan en zij zag al gauw kans
om hem zijn pen af te pakken. Zij deed het zo vlug dat het arme kleine dier (het
was Jan, de
Hagedis) helemaal
niet begreep wat er mee was gebeurd. Hij zocht eerst een tijdje, maar
toen hij de pen nergens kon vinden was hij wel verplicht om voor de rest van de
dag maar met zijn vinger te schrijven en dat had heel weinig zin, omdat er in
zijn schrift niets van te zien was.
‘Heraut, lees de beschuldiging voor!’ zei de Koning.
Het Witte Konijn blies drie stoten op de trompet, ontrolde de perkamenten rol en
las het volgende:
De Koningin van Harten bakte een paar gebakjes Al op een zomerdag.
De Hartenboer lag op de loer En stal ze toen hij ze zag.
‘Overweeg uw oordeel’ zei de Koning tot de jury.
‘Nog niet, nog niet!’ onderbrak het Konijn haastig, ‘er moeten eerst nog een
heleboel andere dingen gebeuren.’
‘Roep de eerste getuige,’ zei de Koning en het
Witte Konijn blies drie keer op de trompet en riep: ‘De eerste getuige.’
De eerste getuige was de Hoedenmaker. Hij kwam binnen met een theekopje in zijn
ene hand en een boterham in de andere. ‘Ik vraag u excuus Majesteit,’ zei hij,
‘dat ik dit meebreng, maar ik was nog niet helemaal klaar met de thee, toen ik
voor werd geroepen.’
‘Je had klaar moeten zijn,’ zei de Koning, ‘wanneer ben je er mee begonnen?’
De Hoedenmaker keek naar de Maartse Haas die hem in de rechtszaal gevolgd was,
arm in arm met de Zevenslaper. ‘De veertiende Maart geloof ik,’ zei hij.
‘De vijftiende,’ zei de Maartse Haas.
‘De zestiende,’ voegde de Zevenslaper er aan toe.
‘Schrijf op,’ zei de Koning tot de jury en de juryleden schreven alle drie de
data ijverig in hun schriften, telden ze op en ontleedden de som in guldens en
centen.
‘Neem je hoed af,’ zei de Koning tot de Hoedenmaker. ‘Het is mijn hoed niet,’
zei de Hoedenmaker.
‘Dief!’ riep de Koning en wendde zich tot de leden van de jury, die dit feit
onmiddellijk optekenden.
‘Ik verkoop ze,’ legde de Hoedenmaker uit, ‘ik heb er zelf geen, ik ben
hoedenmaker.’
De Koningin greep haar bril en begon de Hoedenmaker, die bleek en zenuwachtig
werd, aan te staren.
‘Leg getuigenis af,’ zei de Koning, ‘en wees niet zenuwachtig, of ik laat je op
staande voet onthoofden.’
Dit stelde de getuige blijkbaar allerminst gerust. Hij sprong van de ene voet op
de andere en keek angstig naar de Koningin. In zijn verwarring beet hij een
groot stuk uit zijn theekop inplaats van uit zijn boterham.
Toen voelde Alice iets heel vreemds en zij dacht er een tijdje over na voor zij
wist wat het was. Ze begon groter te worden en zij wilde eerst opstaan en de
zaal uitlopen, maar toen besloot zij om te blijven waar ze was zolang ze plaats
genoeg had.
‘Ik wou dat je niet zo duwde,’ zei de Zevenslaper die naast haar zat, ‘ik kan
amper ademhalen.’
‘Ik kan er niets aan doen,’ zei Alice heel deemoedig, ‘ik groei.’ ‘Je hebt geen
recht om hier te groeien,’ zei de Zevenslaper.
‘Praat geen onzin,’ zei Alice, nu heel wat flinker, ‘je weet best dat jij ook
groeit.’ ‘Ja, maar ik groei in een redelijk tempo,’ zei de Zevenslaper, ‘en niet
op zo'n
belachelijke manier.’
En hij stond boos op en liep naar de andere kant van de zaal.
De Koningin had al die tijd de Hoedenmaker aan zitten staren en juist, toen de
Zevenslaper de zaal overstak, zei zij tot een van de zaalwachters: ‘Breng mij de
lijst van de zangers van het laatste concert!’ De arme Hoedenmaker begon nu zo
te beven dat hij zijn schoenen verloor.
‘Leg getuigenis af!’ herhaalde de Koning boos, ‘anders laat ik je onthoofden, of
je zenuwachtig bent of niet.’
‘Ik ben een arme man, Majesteit,’ begon de Hoedenmaker bevend, - ‘en ik was net
aan de thee begonnen - en nu de boterhammen steeds dunner worden - en het
tintelen van de thee.’
‘Het tintelen van wat?’ zei de Koning.
‘Het begon met de thee,’ antwoordde de Hoedenmaker.
‘Natuurlijk begint tintelen met een T’, zei de Koning scherp, ‘denk je dat ik
een ezel ben? Ga verder!’
‘Ik ben een arme man,’ zei de Hoedenmaker, ‘en de meeste dingen tintelden
daarna - enkel, de Maartse Haas zei -’
‘Niet waar!’ zei de Maartse Haas opgewonden. Wel waar!’ zei de Hoedenmaker.
‘Ik ontken het,’ zei de Maartse Haas.
‘Hij ontkent het,’ zei de Koning, ‘laat dat stuk dan maar weg.’
‘Nu, in elk geval, de Zevenslaper zei -,’ ging de Hoedenmaker verder en keek
angstig rond om te zien of deze het ook zou ontkennen, maar de Zevenslaper was
vast in slaap en ontkende niets.
‘Daarna,’ vervolgde de Hoedenmaker, ‘nam ik nog een boterham -’ ‘Maar wat zei de
Zevenslaper?’ vroeg iemand uit de jury.
‘Dat kan ik me niet meer herinneren,’ zei de Hoedenmaker.
‘Je moet het je herinneren,’ merkte de Koning op, ‘anders laat ik je
onthoofden.’
De arme Hoedenmaker liet zijn theekopje en zijn boterham vallen en viel op één
knie.
‘Ik ben maar een ongelukkig man, Majesteit,’ begon hij. ‘Je bent een heel
ongelukkig spreker,’ zei de Koning.
Een van de guinese biggetjes riep ‘hoera’ en werd onmiddellijk door de
deurwaarders onderdrukt (dit is een erg moeilijk woord en ik zal je uitleggen
hoe het gebeurde. Zij hadden een grote linnen zak met een koord om de opening.
Daarin duwden ze het guinese biggetje met zijn hoofd vooruit en toen gingen ze
er op zitten).
‘Ik ben blij dat ik dat nu eens gezien heb,’ dacht Alice, ‘ik heb zo dikwijls in
de krant gelezen dat aan het slot van een rechtszitting ‘een poging tot applaus
door de deurwaarders werd onderdrukt’ en ik begreep nooit wat daarmee werd
bedoeld.’
‘Als dat alles is wat je weet, dan kun je wel opstappen,’ vervolgde de Koning.
‘Waar moet ik op stappen,’ zei de Hoedenmaker.
‘Op je voeten,’ antwoordde de Koning.
Hier riep een ander guinees biggetje ‘hoera’ en werd onderdrukt.
‘Die guinese biggetjes zijn tenminste van de vloer,’ dacht Alice, ‘nu zal het
wel beter gaan.’
‘Ik zou graag verder gaan met mijn thee,’ zei de Hoedenmaker met een angstige
blik naar de Koningin, die de lijst van de zangers zat te lezen.
‘Je kunt gaan,’ zei de Koning en de Hoedenmaker rende zo hard als hij kon de
rechtszaal uit, zonder zelfs zijn schoenen aan te trekken.
‘- en sla hem buiten zijn hoofd af’, zei de Koningin tot een van de
zaalwachters.
Maar de Hoedenmaker
was allang uit het gezicht voor de deurwaarder bij de deur was. ‘Roep de
volgende getuige!’ zei de Koning.
De volgende getuige was de Keukenmeid van de Hertogin. Zij had de peperbus in
haar hand en Alice kon al raden dat zij binnen zou komen voor zij te zien was.
Want degenen die het dichtst bij de deur zaten begonnen plotseling allemaal te
niezen.
‘Leg getuigenis af,’ zei de Koning.
‘Ik denk er niet aan,’ zei de Keukenmeid.
De Koning keek angstig naar het Witte Konijn, dat met een zachte stem zei: ‘Uwe
Majesteit moet deze getuige een kruisverhoor afnemen.’
‘Als het moet, dan moet het,’ zei de Koning droefgeestig. Hij legde zijn armen
over elkaar, fronste zijn voorhoofd zo sterk dat zijn ogen bijna niet meer te
zien waren en zei met een diepe stem tot de Keukenmeid: ‘Waar zijn gebakjes van
gemaakt?’
‘Van peper in het algemeen,’ zei de Keukenmeid. ‘Van stroop,’ zei een slaperige
stem achter haar.
‘Arresteer die Zevenslaper,’ schreeuwde de Koningin, ‘onthoofd die Zevenslaper!
Gooi die Zevenslaper er uit! Onderdruk hem! Knijp hem! Knip hem zijn snor af!’
Enige minuten lang was de hele rechtszaal in grote verwarring bezig om de
Zevenslaper te verwijderen. Toen ze allemaal weer waren gaan zitten was de
Keukenmeid verdwenen.
‘Doet er niet toe,’ zei de Koning alsof hij erg was opgelucht‘ “Roep de volgende
getuige,” en hij fluisterde zachtjes tot de Koningin: “Werkelijk liefste, jij
moet de volgende getuige een kruisverhoor afnemen. Ik krijg er hoofdpijn van!”
Alice lette op het Witte Konijn, dat aan de lijst stond te frommelen, erg
benieuwd wat de volgende getuige voor iemand zou zijn, “want ze hebben tot nu
toe nog niet veel bewijzen in handen -” zei ze bij zich zelf. Stel je haar
verrassing voor toen het Witte Konijn zo hard als hij met zijn schrille stem
kon, oplas: “Alice!”
De Getuigenis van Alice
HIER ben ik,’ riep Alice, die in de verwarring van het ogenblik helemaal vergat
hoe groot ze de laatste minuten geworden was. En zij sprong zo haastig op dat ze
met
een slip van haar rok de bank van de jury-leden omvergooide, zodat deze allemaal
op de hoofden van de toeschouwers beneden hen terecht kwamen. Daar lagen zij te
spartelen. Het herinnerde Alice heel erg aan een kom goudvissen, die zij de
vorige week per ongeluk omver had gestoten.
‘O neem me niet kwalijk!’ riep ze verschrikt en zij begon zo gauw als ze kon hen
weer op te rapen. Het ongeluk met de goudvissen spookte door haar hoofd en zij
had een vaag idee dat die dieren, wanneer zij ze niet ineens bij elkaar zocht en
in de jury-bank terugzette, dood zouden gaan.
‘De rechtszitting kan geen voortgang hebben,’ zei de Koning heel ernstig, ‘voor
alle jury-leden op hun eigen plaats terug zijn - allemaal,’ herhaalde hij met
grote nadruk en hij keek Alice strak aan toen hij dat zei.
Alice keek naar de bank van de jury-leden en zag dat zij de Hagedis op zijn
hoofd had gezet. Het arme dier wuifde neerslachtig met zijn staart, niet in
staat om zich om te keren. Ze pakte hem gauw op en zette hem recht. ‘Niet dat
het er veel op aankomt,’ zei ze bij
zichzelf, ‘ik denk dat hij op zijn kop evenveel invloed heeft op het verhoor als
wanneer hij rechtop staat.’
Zodra de jury-leden zich een beetje hersteld
hadden van de schok en hun pennen en schriften weer gevonden waren en aan hen
teruggegeven, begonnen zij heel ijverig een verslag van het ongeluk op te
schrijven. Behalve de Hagedis, die blijkbaar te
veel in de war was om iets anders te doen dan met zijn mond open naar het
plafond van de zaal te staren.
‘Wat weet je af van deze zaak?’ zei de Koning tot Alice. ‘Niets,’ zei Alice.
‘Niets wat?’ vervolgde de Koning.
‘Niets, maar dan ook helemaal niets,’ zei. Alice.
‘Dat is heel belangrijk,’ zei de Koning en wendde zich tot de jury. De
jury-leden begonnen het juist op te schrijven toen het Witte Konijn hem in de
rede viel.
‘Onbelangrijk bedoelt Uwe Majesteit natuurlijk,’ zei hij heel eerbiedig, maar
hij fronste zijn voorhoofd en trok allerlei gezichten naar de Koning onderwijl.
‘Natuurlijk, onbelangrijk bedoelde ik,’ zei de Koning haastig en hij ging
zachtjes bij zich zelf verder ‘belangrijk-onbelangrijk-onbelangrijk-belangrijk,’
alsof hij probeerde welk woord het beste klonk.
Sommige jury-leden schreven op ‘belangrijk’ en sommige ‘onbelangrijk’. Alice kon
dit zien, omdat zij dicht genoeg bij hen zat om in hun schriften te kijken,
‘maar het komt er toch niets op aan,’ dacht ze bij zich zelf.
Op dit ogenblik riep de Koning, die enige tijd ijverig in zijn notitie-boekje
had zitten schrijven: ‘Stilte!’ en dan las hij uit het boekje voor: ‘Wet
twee-en-veertig. Alle personen van meer dan een kilometer lang moeten de
rechtszaal verlaten.’
Iedereen keek naar Alice.
‘Ik ben geen kilometer lang,’ zei Alice. ‘Dat ben je wel,’ zei de Koning.
‘Bijna twee kilometer,’ voegde de Koningin er aan toe.
‘Toch ga ik niet weg,’ zei Alice, ‘het is trouwens geen echte wet, U hebt hem
net bedacht.’
‘Het is de oudste wet in het boek,’ zei de Koning. ‘Dan zou het Wet no. één
zijn,’ zei Alice.
De Koning werd bleek en deed haastig zijn boekje dicht. ‘Overweeg uw oordeel,’
zei hij met zachte, bevende stem tot de jury.
‘Er zijn nog meer getuigen, Majesteit,’ zei het Witte Konijn en sprong haastig
op, ‘dit papier is juist binnen gekomen.’
‘Wat staat er op?’ zei de Koningin.
‘Ik heb het nog niet opengedaan,’ zei het Witte Konijn, ‘maar het is blijkbaar
een brief, geschreven door de gevangene en gericht aan - aan iemand.’
‘Dat moet wel,’ zei de Koning, ‘anders was hij aan niemand gericht en dat komt
niet dikwijls voor.’
‘Aan wie is hij geadresseerd?’ vroeg een van de jury-leden.
‘Het is niet geadresseerd,’ zei het Witte Konijn, ‘op de buitenkant staat
eigenlijk helemaal niets.’ Hij vouwde het papier open, terwijl hij dit zei en
voegde er aan toe: ‘Het is trouwens geen brief, het is een gedicht.’
‘Is het geschreven met de hand van de gevangene?’ vroeg een van de jury-leden.
‘Nee,’ zei het Witte Konijn, ‘en dat is wel het gekste van alles.’ (De
jury-leden
keken heel beteuterd)
‘Dan moet hij iemand anders handschrift na hebben
gedaan,’ zei de Koning. (De gezichten van de juryleden klaarden op).
‘Majesteit,’ zei de Hartenboer, ‘ik heb het niet geschreven en niemand kan
bewijzen dat ik het wel heb gedaan. Er staat geen naam aan het slot.’
‘Als je het niet ondertekend hebt,’ zei de Koning, ‘maakt dat de zaak enkel
erger. Je moet een of andere misdaad van plan zijn geweest. Anders had je als
eerlijk man je naam er wel onder gezet.’
Iedereen klapte luid in zijn handen. Dit was het eerste werkelijk verstandige
woord dat de Koning die dag had gezegd.
‘Dat bewijst zijn schuld,’ zei de Koningin.
‘Het bewijst niets!’ zei Alice, ‘U weet niet eens wat er in staat.’ ‘Lees voor,’
zei de Koning.
Het Witte Konijn zette zijn bril op. ‘Waar zal ik beginnen,Majesteit?’ vroeg
hij. ‘Begin bij het begin,’ zei de Koning ernstig, ‘en ga net zo lang door tot
je aan het
slot bent. Houd dan op!’
Dit was het gedicht, dat het Witte Konijn voorlas:
Ze zeiden dat u bij haar waart En noemden mij aan hem.
Zij roemde wel mijn goede aard, Maar zei dat ik niet zwem.
Hij schreef hun dat ik er niet was
(Zo is het, weet ik nu).
Komt haar de zaak geheel van pas, Wat wordt er dan van u?
Ik gaf haar twee, zij twee aan hem, En drie of meer gaaft gij.
Zij keerden dan van u naar hem, Toch waren zij van mij.
Wordt gij en ik bij dit bestel Betrokken in die zaak,
Voor uwe vrijspraak zorgt hij wel, Nauwkeurig als ik waak.
Mijn mening was, dat uwe stem
(Voor ziekte 't heeft belet)
Een hinderpaal was tussen hem, Onszelf en u en het.
Laat hem niet weten dat haar wens Zo was ten naasten bij.
Dit is geheim voor dier en mens Tussen uzelf en mij.
‘Dit is het belangrijkste bewijsstuk, dat ik tot nu toe gehoord heb,’ zei de
Koning en wreef in zijn handen, ‘laat nu de jury -.’
‘Als iemand er iets van begrijpt,’ zei Alice (ze was de laatste minuten zo groot
geworden, dat ze helemaal niet bang meer was om hen in de rede te vallen),
‘krijgt hij van mij een stuiver. Ik geloof dat het absoluut niets te betekenen
heeft.’
De jury-leden schreven allemaal in hun schriften: ‘Zij gelooft dat het absoluut
niets te betekenen heeft,’ maar
niet een van hen probeerde het gedicht uit te leggen. ‘Als het niets betekent,’
zei de Koning, ‘bespaart
ons dat een heleboel moeite, want dan hoeven we ook niet naar een verklaring te
zoeken. En toch weet ik het niet,’ ging hij voort en spreidde het papier uit op
zijn knie en keek ernaar met één oog: ‘Het heeft toch blijkbaar wel iets te
betekenen, -
Maar zei dat ik niet zwem - jij kunt niet zwemmen?’ ging hij verder en wendde
zich daarbij tot de Hartenboer.
De Hartenboer schudde bedroefd zijn hoofd. ‘Zie ik daarnaar uit?’ zei hij. (Wat
hij beslist niet deed, want hij was van karton gemaakt).
‘Precies,’ zei de Koning en hij mompelde verder bij zichzelf: ‘- Zo is het, weet
ik nu -, dat is iemand
van de jury natuurlijk. - Ik gaf haar een, zij twee aan hem -, wel dat slaat
natuurlijk op de gebakjes.’
‘Maar het gaat verder: Zij keerden dan van u naar hem,’ zei Alice.
‘Nu, dat zijn ze!’ riep de Koning triomfantelijk en wees naar de gebakjes op de
tafel, ‘dat is overduidelijk. Dan verder - Voor ziekte 't heeft belet -Jij bent
niet ziek, liefste?’ zei hij tot de Koningin.
‘Nooit!’ zei de Koningin woedend en gooide een inktpot naar de Hagedis. (De
arme kleine Jan was opgehouden met zijn ene vinger in zijn schrift te schrijven,
toen hij merkte dat dat toch geen zin had. Maar nu begon hij haastig weer en
gebruikte zolang als het ging de inkt, die van zijn gezicht droop).
‘Dan beletten die woorden je ook niets,’ zei de Koning en keek glimlachend de
zaal rond. Er heerste een diepe stilte.
‘Het was een woordspeling,’ voegde de Koning er beledigd aan toe en iedereen
begon te lachen.
‘Laat de jury uitspraak doen,’ zei de Koning ongeveer voor de twintigste maal
die dag.
‘Nee, neen,’ zei de Koningin, ‘eerst de veroordeling en dan de uitspraak.’
‘Grote onzin,’ riep Alice luid. ‘Stel je voor, eerst de veroordeling!’
‘Houd je mond,’ zei de Koningin, die purper werd van woede. ‘Ik denk er niet
over,’ zei Alice.
‘Sla haar hoofd af,’ riep de Koningin zo hard als ze kon. Niemand bewoog zich.
‘Wat geef ik om jullie?’ zei Alice (zij had nu haar gewone lengte
teruggekregen), ‘jullie zijn toch maar een pak kaarten.’
Tegelijk stoof het hele pak in de lucht en vloog op haar neer. Ze uitte een
lichte kreet, half uit angst, half uit boosheid, en probeerde ze weg te slaan.
En toen
merkte ze dat ze aan de waterkant lag met haar hoofd in de schoot van haar
zuster, die zachtjes de dorre bladeren wegstreek, die over haar gezicht waren
gedwarreld.
‘Wordt wakker Alice,’ zei haar zusje, ‘wat heb jij lang geslapen!’
‘O, ik heb zo leuk gedroomd,’ zei Alice en zij vertelde haar zuster zo goed als
ze kon al de avonturen, die jullie juist hebt gelezen. En toen zij klaar was,
gaf haar zusje haar een zoen en zei: ‘Het was een heel leuke droom, maar ga nu
gauw thee drinken, het is laat geworden.’ Toen sprong Alice op en holde weg en
onderwijl dacht zij wat een wonderlijke droom het toch was geweest.
De avonturen van Alice in het Spiegelland
Toelichting
1Alice ontmoet de Zwarte Koningin
2Alice gaat door het veld d3 (per spoor)
naar d4 (Tiedeldom en Tiedeldie)
3Alice ontmoet de Witte Koningin (met shawl)
4Alice naar d5
5Alice naar d6 (Hompie Dompie) 6 Alice naar d7 (het bos)
7 Het Witte Paard slaat het Zwarte Paard 8 Alice naar d8 (kroning)
9 Alice wordt koningin 10 Alice rocheert (feest)
11 Alice slaat de Zwarte Koningin en wint
1De Zwarte Koningin naar h5
2De Witte Koningin naar c4 (om haar shawl te pakken)
3De Witte Koningin naar c5 (wordt schaap)
4De Witte Koningin naar f8 (laat ei op de plank staan)
5De Witte Koningin naar c8 (vlucht voor het Zwarte Paard)
6Het Zwarte Paard naar e8 (schaak) 7 Het Witte Paard terug naar f5
8 De Zwarte Koningin naar e8 (examen) 9 De koninginnen rocheren
10 De Witte Koningin naar a6 (soep) nbsp
Daar het schaakprobleem op de bladzijde hiernaast sommige lezers moeilijkheden
heeft opgeleverd, is het misschien goed te verklaren, dat het op juiste wijze is
uitgewerkt wat de zetten betreft. De afwisseling van Zwart en Wit is misschien
niet zo precies in acht genomen als eigenlijk moest, en het ‘rocheren’ van de
drie koninginnen dient er uitsluitend voor om aan te geven, dat zij het paleis
binnengaan. Maar het ‘schaak’ van de Witte Koning bij Zet 6, het slaan van het
Zwarte Paard bij Zet 7, en tenslotte het ‘schaakmat’ van de Zwarte Koning, is -
zoals ieder zien zal, die de moeite neemt om het spel op te zetten en de
aangegeven zetten te spelen - volkomen in overeenstemming met de regels van het
spel.
Spiegelhuis
EÉN ding stond vast - het witte poesje stond er helemaal buiten - het was enkel
maar de schuld van het zwartje. Want in het afgelopen kwartier was de oude kat
voortdurend bezig geweest om het gezicht te wassen van het witte poesje, (dat
daar, welbeschouwd, nog erg geduldig bij bleef bovendien): zo zie je dus dat het
er niets mee te maken kon hebben.
Als Dina het gezicht van haar kinderen waste, deed ze het aldus: eerst pakte ze
de stakkers met haar poot bij een oor en duwde hen op de grond en dan wreef ze
met haar andere poot hun snuit overal waar ze maar bij kon, op de verkeerde
manier, bij de neus beginnend. Nu was ze dan druk bezig, zoals ik zei, met het
witte katje, dat doodstil lag en probeerde te spinnen, natuurlijk omdat het wel
begreep, dat het
allemaal voor haar bestwil was.
Maar het zwarte katje was vroeger in de middag al klaar gekomen, en zo had het
alle tijd gehad om eens plezierig te stoeien met een kluwen wol, die Alice
geprobeerd had op te winden. Alice zat intussen als een egeltje opgerold in de
hoek van de grote leunstoel: zo nu en dan babbelde ze wat in zichzelf, en dan
dommelde ze weer in. Het poesje had de bol heen en weer gerold, totdat alles
weer losgegaan was. En daar lag het nu, kris-kras over het haardkleedje, alles
in de
war, en het katje zat er tussendoor achter haar eigen staart aan.
‘O jou kleine ondeugd,’ riep Alice en ze pakte het katje en gaf haar een zoen,
om haar aan het verstand te brengen, dat ze in ongenade was. ‘Werkelijk, Dina
had je beter op moeten voeden. Heus, Dina, en dat weet je zelf ook best,’ voegde
ze er aan toe met
een verwijtende blik naar de oude kat, en ze liet haar stem zo boos mogelijk
klinken
- en toen klauterde ze weer in haar leunstoel met het poesje en de wol bij zich
en begon het kluwen op te winden. Maar omdat ze onderwijl als maar babbelde,
soms tegen het poesje, en dan weer tegen zichzelf, schoot ze niet erg op. Kitty
zat deemoedig op haar knie en deed of ze grote belangstelling had voor het
opwinden. Soms stak ze een poot uit en raakte het kluwen voorzichtig aan, alsof
ze graag zou helpen als het mocht.
‘Weet je wat er morgen gaat gebeuren, Kitty?’ begon Alice. ‘Als je bij me in het
kozijn gezeten had,
zou je 't wel weten - maar Dina was met je toilet bezig, daarom kon je niet
uitkijken. Ik keek naar de jongens die takken zochten voor het vreugdevuur - en
daar zijn heel wat takken voor nodig, Kitty. Maar het werd zo koud, en het
sneeuwde zo hard, dat ze er mee moesten ophouden. Weet je wat, Kitty, wij gaan
morgen naar het vreugdevuur kijken’. Toen wond Alice een paar slagen wol om de
nek van het poesje, om eens te zien, hoe dat zou staan: Kitty nam daar geen
genoegen mee, met het gevolg, dat het kluwen op de grond viel en er weer een
heel stuk van los raakte.
‘Weet je, ik was zo vreselijk boos, Kitty,’ ging Alice voort, zodra ze weer
rustig zaten, ‘toen ik al het kattekwaad zag dat je uitgehaald had, ik stond
werkelijk op het punt om het raam open te doen en je buiten in de sneeuw te
zetten. En het zou je verdiende loon geweest zijn, ondeugd! Heb je soms nog wat
te zeggen? Val me niet in de rede!’ ging ze voort, en dreigde met haar
wijsvinger. ‘Ik zal al je zonden eens opnoemen. Ten eerste: je hebt tweemaal
gepiept terwijl Dina je gezicht waste vanmorgen. Probeer het niet te ontkennen,
Kitty: ik heb het zelf gehoord! Wat zeg je?’ (ze deed alsof het poesje sprak).
‘Kwam haar poot in je oog? Nu, het is je eigen schuld, als je je ogen openhoudt
- als je ze stevig dicht gehouden had, zou er niets gebeurd zijn. Zeg, nu moet
je eens geen praatjes meer maken, en liever luisteren!
Ten tweede: je hebt Sneeuwwitje bij haar staart weggetrokken net toen ik een
schoteltje melk voor haar neer-
gezet had! Wat, had je zo'n dorst? Zo! Hoe weet je dat ze ook geen dorst had? En
nu in de derde plaats: je hebt mijn wol helemaal losgewikkeld terwijl ik niet
keek!’
‘Je bent dus drie maal ondeugend geweest, Kitty, en je hebt nog voor geen enkele
straf gehad. Je weet zeker wel dat ik al je straf opspaar tot volgende week
Woensdag
- Als ze mijn straf eens opgespaard hadden?’ ging ze verder, meer tegen zichzelf
dan
tegen het poesje. ‘Wat zouden ze dan wel doen aan het eind van het jaar? Ik zou,
als het zover kwam, geloof ik, in de gevangenis gestopt worden. Of - laat eens
kijken - als iedere straf hieruit bestond, dat ik zonder eten haar bed moest:
dan zou ik tenslotte vijftig maaltijden moeten overslaan! Ik zou het niet eens
zo erg vinden! Ik zou ze liever overslaan dan achter elkaar opeten!’
‘Hoor je de sneeuw tegen de ruiten, Kitty? Het maakt zo'n aardig zacht geluidje!
Net alsof iemand van buiten af het glas overal zoent. Ik zou wel eens willen
weten, of de sneeuw van de bomen en de velden houdt, dat ze hen zo zachtjes
kust. En daarna dekt ze hen zo warm toe, kijk, net een witte gestikte deken; en
misschien zegt de sneeuw dan: “Gaan jullie maar lief slapen, tot de zomer terug
komt.” En als ze wakker worden in de zomer, kleden ze zich helemaal in het groen
en dansen in 't
rond - telkens als de wind waait - o, wat is dat mooi!’ riep Alice, en liet het
kluwen vallen, om in haar handen te klappen. ‘Ik wou dat het waar was! Ik geloof
vast dat de bossen er in de herfst slaperig uitzien, als de blaren bruin
worden.’
‘Kitty, kan je schaak spelen? Neen, lieverd, lach nu niet. Ik meen het, want
toen we daarnet aan het spelen waren, keek je net naar ons of je het begreep; en
toen ik zei: “Schaak!” begon je te spinnen! Het was dan ook een mooie zet,
Kitty, en ik zou ook werkelijk gewonnen hebben, als dat vervelende paard niet
tussen mijn stukken was komen springen. Kitty, snoesje, laten we doen alsof -.’
En nu zou ik willen dat ik kon
vertellen hoe dikwijls Alice begon met haar geliefkoosde zinnetje: ‘laten we
doen alsof.’ Gisteren nog had ze een hele ruzie gehad met haar zuster, alleen
maar omdat Alice begonnen was met: ‘laten we doen alsof we koningen en
koninginnen waren’; en haar zusje, dat graag heel precies was, had beweerd dat
dat niet ging, omdat ze maar met zijn tweeën waren, en Alice was tenslotte
genoodzaakt om te zeggen: ‘Wees jij er dan één van, dan zal ik de rest zijn!’ En
eens had ze een oude tante werkelijk bang gemaakt, door plotseling in haar oor
te schreeuwen, ‘Tante! Laten we eens doen alsof ik een hongerige hyena ben, en u
een been!’
Maar nu dwalen we af van Alice's redevoering tot het katje. ‘Laten we doen,
alsof jij de Zwarte Koningin was, Kitty! Weet je, ik geloof, als je overeind zat
met je armen over elkaar, dan zou je precies op haar lijken. Wees nu eens lief,
probeer het eens!’ En Alice nam de Zwarte Koningin van de tafel, en zette haar
voor het poesje, als een voorbeeld om na te bootsen; maar het lukte niet, en wel
hoofdzakelijk omdat, volgens Alice, het poesje haar armen niet netjes over
elkaar wou doen. Daarom hield ze het voor straf voor de spiegel, dan kon ze zien
hoe vervelend ze was, ‘- en als je niet dadelijk weer braaf bent,’ voegde ze er
aan toe, ‘stop ik je in het Spiegelhuis. Hoe zou je dat vinden?’
‘Als je nu eens zou willen luisteren, Kitty, en niet zo veel praatte, zou ik je
vertellen, wat ik van het Spiegelhuis weet. Eerst is er de kamer die je voor de
spiegel ziet - precies eender als onze zitkamer, alleen is alles net andersom.
Ik kan hem helemaal zien, als ik op een stoel klim, behalve het stuk vlak achter
de haard. En dat stuk zou ik nu juist zo graag willen zien! Ik zou best eens
willen weten of er 's winters een vuur brandt; dat kan je natuurlijk nooit te
weten komen, behalve als onze haard rookt, want dan rookt het in die kamer ook -
maar dat is misschien maar opschepperij, om te doen alsof zij ook een haardvuur
hebben. Nu dan, hun boeken lijken veel op de onze, alleen staan de woorden er
andersom op. Dat weet ik, want ik heb een van onze boeken tegen het glas
gehouden, en toen hielden ze er in de
andere kamer ook een tegen aan. ‘Zou je het leuk vinden om in het Spiegelhuis te
wonen, Kitty? Zouden ze je daar melk geven? Misschien is Spiegelmelk niet zo
lekker - maar pas op, nu komen we in de gang. Je kan net een klein stukje van de
gang in het Spiegelhuis zien, als je de deur van onze zitkamer wijd open laat:
en zover je kan zien lijkt het veel op onze gang, maar verderop is het misschien
wel heel anders. Zeg, Kitty, wat zou het fijn zijn als we toch eens in het
Spiegelhuis binnen konden komen! Ik geloof vast dat er o zo mooie dingen in
zijn! Laten we
doen alsof we er op een of andere manier in kunnen komen. Laten we doen alsof
het glas helemaal zacht geworden is, als een dun gordijn, dan kunnen we er door.
Kijk, nu verandert het warempel in een soort nevel! Nu is het makkelijk genoeg
om binnen te komen. -’ Terwijl ze het zei, was ze al op de schoorsteenmantel,
hoewel ze nauwelijks wist, hoe
ze daar gekomen was. En, er was geen twijfel mogelijk - het glas begon werkelijk
te verdampen, als een lichte, zilverachtige nevel.
Nog een ogenblikje, en Alice was door het glas heen en kwam met een luchtig
sprongetje in de Spiegelhuiskamer. Allereerst keek ze of er vuur in de haard was
en ze kon tevreden zijn, want er was er een, en
het brandde even lustig als het vuur in haar eigen huis. ‘Ik zal het hier dus
even warm hebben als in de andere kamer,’ dacht Alice: ‘Eigenlijk nog warmer,
want er
zal hier niemand zijn om me van het vuur weg te jagen. O, wat zal het leuk zijn,
als ze me door het glas hier zien, en niet bij me kunnen komen!’
Toen ging ze eens rondkijken, en ze bemerkte, dat wat ze van uit de andere kamer
kon zien erg gewoon
en oninteressant was, maar dat al het overige helemaal anders was. Bijvoorbeeld:
de schilderijen aan de muur bij de haard schenen allemaal te leven, en zelfs de
klok op de schoorsteenmantel (je kan alleen maar de achterkant ervan zien in de
spiegel) had het gezicht van een oud mannetje, dat naar haar grijnsde.
‘Ze houden deze kamer niet zo netjes als de andere,’ dacht Alice bij zich zelf,
want ze zag verschillende schaakstukken in de haard liggen, tussen de as; maar
vlak daarna gaf ze een gilletje van verrassing en ging op haar knieën zitten om
beter te zien. De schaakstukken liepen rond, twee aan twee!
‘Kijk, de Zwarte Koning en de Zwarte Koningin,’ zei Alice fluisterend, om hen
niet te verschrikken, ‘en daar zitten de Witte Koning en de Witte Koningin op de
rand van de kolenschop - en daar wandelen twee Kastelen arm in arm - ik geloof
niet dat ze me kunnen horen,’ ging ze verder en ze bukte zich nog wat, ‘en ik
ben er bijna zeker van dat ze me niet kunnen zien. Ik voel me net alsof ik
onzichtbaar word.’
Op dat ogenblik begon er iets te schreeuwen op de tafel achter Alice, die haar
hoofd juist op tijd omdraaide om te zien hoe een van de witte pionnen omrolde en
begon te trappelen; ze bleef toekijken, dol-nieuwsgierig, wat er nu zou
gebeuren.
‘Dat is de stem van mijn kind,’ gilde de Witte Koningin, en ze stormde zo wild
langs de Koning, dat ze hem omver gooide in de as. ‘Mijn dierbare Lily! Mijn
doorluchtige spruit!’ En als een wilde probeerde ze tegen het haardhek op te
klauteren.
‘Doorluchtige kletskoek!’ zei de Koning en wreef over zijn neus, die hij bij het
vallen bezeerd had. En dat hij een beetje boos was op de Koningin, had wel zijn
reden, want hij was van boven tot onder met as bedekt.
Alice wilde zich erg verdienstelijk maken, en omdat de arme kleine Lily zich
bijna een ongeluk schreeuwde,
pakte ze ijlings de Koningin op en zette haar neer op de tafel naast haar
rumoerige dochtertje.
De Koningin ging sprakeloos zitten: de snelle luchtreis had haar helemaal buiten
adem gemaakt en aanvankelijk kon ze niets anders doen dan Lily knuffelen tot ze
stil was. Zodra ze wat op adem gekomen was riep ze naar de Witte Koning, die in
de as zat te suffen: ‘Pas op de vulkaan!’
‘Vulkaan! - wat?’ zei de Koning, en keek angstig
naar het vuur, alsof hij dat de meest waarschijnlijke plaats achtte om er een in
te vinden.
‘'k Werd - op - geblazen,’ hijgde de Koningin die nog altijd een beetje buiten
adem was. ‘Zorg dat je hier - op de gewone - manier komt, - laat je niet op -
blazen!’
Alice zag hoe de Witte Koning zich langzaam van staaf tot staaf werkte, totdat
ze eindelijk zei: ‘Kijk eens hier, op zo'n manier duurt het nog uren, voor u op
de tafel aanlandt. Ik zal u maar helpen, niet?’ Maar de Koning lette niet op
haar vraag: klaarblijkelijk kon hij haar horen noch zien.
Alice pakte hem dus heel voorzichtig op, en bracht hem langzamer over dan zij de
Koningin gedaan had, om hem niet buiten adem te laten raken; maar, voor
ze hem op tafel zette, vond ze dat ze hem best nog even kon afstoffen, hij zat
zo vreselijk onder de as.
Later vertelde ze dat ze van haar leven nog nooit zo'n gezicht had gezien als de
Koning trok, toen hij zich door een onzichtbare hand in de lucht voelde houden
en afstoffen; hij was veel te verbaasd om een kik te geven, maar zijn mond en
ogen werden als maar groter en ronder, tot haar hand zo schudde van het lachen
dat ze hem bijna op de vloer liet vallen.
‘O, beste Koning! trek toch alsjeblieft niet zulke gezichten,’ riep ze en vergat
helemaal dat hij haar niet kon horen. ‘U laat me zo lachen, dat ik u bijna niet
vast kan houden! Houd uw mond toch niet zo wijd open! Al de as zal er in komen,
kijk, nu bent u geloof ik weer schoon genoeg!’ voegde ze er aan toe, terwijl ze
zijn haar gladstreek, en zette hem op de tafel naast de Koningin.
De Koning viel onmiddellijk plat op zijn rug en lag volkomen roerloos en Alice,
die een beetje ongerust was over wat ze gedaan had, ging de kamer rond om te
zien of ze ergens wat water kon vinden om over hem te gooien. Ze kon echter
niets vinden dan een fles inkt en toen ze ermee terug kwam was hij al weer
bijgekomen, en zat op een verschrikte fluistertoon met de Koningin te praten -
zo zacht, dat Alice nauwelijks kon horen wat ze zeiden.
De Koning zei: ‘Ik verzeker je, liefste, dat ik koud werd tot in de uiteinden
van mijn knevel!’
Hierop antwoordde de Koningin: ‘Je hebt helemaal geen knevel.’
‘Nooit zal ik,’ ging de Koning voort, ‘die gruwelijke ogenblikken vergeten.
Nooit!’ ‘Toch wel,’ zei de Koningin, ‘tenminste als je er geen aantekening van
houdt.’
Met grote belangstelling keek Alice toe hoe de Koning een geweldig notitieboek
uit zijn zak haalde, en begon te schrijven. Plotseling kreeg ze een inval en ze
pakte het uiteinde
beet van het potlood, dat een stuk over zijn schouder reikte, en begon voor hem
te schrijven.
De arme Koning zag er verward en ongelukkig uit, en zonder iets te zeggen
worstelde hij een poosje met het potlood, maar Alice was te sterk voor hem en op
het laatst hijgde hij: ‘Liefste, ik moet heus een dunner potlood zien te
krijgen. Ik kan hier helemaal niet mee terecht: het schrijft allerlei dingen die
ik niet bedoel -’
‘Wat voor dingen?’ zei de Koningin, en keek in het boek (waarin Alice had
geschreven ‘Het witte Paard glijdt langs de pook naar beneden. Het kan zijn
evenwicht niet goed bewaren’). Dat is geen aantekening over jouw gevoelens!’
Er lag een boek bij Alice op tafel en terwijl ze de Witte Koning in het oog
hield (want ze was nog steeds een beetje bezorgd over hem, en hield de inkt
klaar
om hem er mee te besprenkelen voor het geval hij weer flauw viel) bladerde ze er
in, of ze niet een stuk kon vinden, dat ze kon lezen, ‘- want het is allemaal in
een taal, die ik niet ken,’ zei ze tot zich zelf. Het was zo:
Ze piekerde er een poosje over, maar op 't laatst kreeg ze een ingeving. ‘Maar
natuurlijk, het is een spiegelboek! En, als ik het voor een spiegel houd, staan
alle woorden weer goed.’
Dit was het gedicht dat Alice las:
Wauwelwok
't Wier bradig, en de spiramants Bedroorden slendig in het zwiets: Hoe klarm
waren de ooiefants,
Bij 't bluifen der beriets.
Pas op de Wauwelwok, mijn kind!
Zo scherp getand, van klauw zo wreed! Zorg dat Tsjoep-Tsjoep je nimmer vindt
Vermijd de Barbeleet.
Hij nam zijn gnijpend zwaard ter hand:
Lang zocht hij naar den aarts-schavoest Maar nam toen rust in lommers lust
Op een tumtumboomknoest.
En toen hij zat in diep gedenk,
Kwam Wauwelwok met vlammend oog, Dwars door het bos met zwalpse zwenk, Sluw
borbelend wijl hij vloog.
Eén, twee! Hup twee. En door en door Ging kier de kling toen krissekruis.
Hij sloeg hem dood en blodd' rig rood Bracht hij het tronie thuis.
Hebt gij versnaggeld Wauwelwok? Kom aan mijn hart, o jokkejeugd! O,
heerlijkheid, fantabeltijd!
Hij knorkelde van vreugd.
't Wier bradig en de spiramants, Bedroorden slendig in het zwiets:
Hoe klarm waren de ooiefants, Bij 't bluifen der beriets.
‘Het lijkt erg aardig,’ zei ze, toen ze het uit had, maar het is erg moeilijk om
te begrijpen!’ (Je ziet dat ze niet graag toegaf, ook niet tegenover zichzelf,
dat ze er helemaal niet uit wijs kon.) Ik krijg er wel allerlei ideeën door -
alleen weet ik niet precies wat
ze betekenen! In ieder geval, iemand maakte iets dood: dat is alvast duidelijk
‘O, wacht!’ dacht Alice, en ze sprong plotseling overeind, ‘als ik me niet
haast, zal ik terug moeten door de spiegel, voor ik heb gezien hoe de rest van
het huis er uit ziet! Laten we eerst naar de tuin gaan kijken!’ Ze was dadelijk
de kamer uit en holde de trap af - of liever, het was niet precies hollen, wat
ze deed, maar een nieuwe uitvinding om vlug en makkelijk de trap af te gaan, zei
Alice tegen zichzelf. Ze hield alleen maar haar vingertoppen op de leuning en
zweefde heel luchtig naar beneden zonder de treden met haar voeten ook maar aan
te raken: toen zweefde ze voort door de vestibule en zou regelrecht de deur
uitgegaan zijn, als ze de deurpost niet beetgepakt had. Ze werd net een beetje
duizelig van al dat zweven door de lucht en was erg blij toen ze merkte dat ze
weer gewoon liep.
De tuin met de levende bloemen
IK zou de tuin veel beter kunnen zien,’ zei Alice bij zich zelf, ‘als ik op de
top van die heuvel kon komen: en dit pad gaat er recht op aan - tenminste niet
helemaal -’
(na een paar meter maakte het pad verscheidene scherpe bochten) ‘maar op den
duur toch zeker wel. Maar wat kronkelt het toch vreemd! Het lijkt meer op een
kurketrekker dan op een pad! Maar deze bocht gaat toch zeker naar de heuvel -
nee toch niet! Dit gaat regelrecht terug naar het huis! Wel, dan probeer ik het
de andere kant maar eens op!’
Zo gezegd, zo gedaan: ze zwierf heen en weer, probeerde telkens een andere
kromming, maar, wat ze ook deed, ze kwam altijd weer terug bij het huis. En
eens, toen ze wat sneller dan anders een hoek omliep, botste ze er tegen op voor
ze stil kon houden.
‘Het heeft geen zin om er over te praten,’ zei Alice en keek het huis aan alsof
dat iets tegen haar gezegd had. ‘Ik ga toch nog niet naar binnen. Want dan moet
ik natuurlijk weer door de spiegel heen - terug in de oude kamer, en dan is het
uit met mijn avonturen!’
Ze draaide het huis dus vastbesloten de rug toe en liep nog weer eens het pad
af. Ze was van plan om recht door te gaan tot zij de heuvel bereikt had. Een
poosje ging alles goed en net zei ze: ‘Deze keer lukt
het me vast -’ toen het pad plotseling begon te kronkelen en te schudden (zoals
ze het later beschreef) en vlak daarna liep ze tot haar verbazing warempel de
deur binnen.
‘Dat is gemeen,’ riep ze. ‘Ik heb nog nooit een huis zo in de weg zien lopen!
Nooit!’
Maar ondertussen was de heuvel toch vlakbij, en er zat dus niets anders op dan
opnieuw beginnen. Nu kwam ze bij een groot bloembed, met een rand madeliefjes en
een beuk in het midden.
‘O, Tijgerlelie!’ zei Alice, en ze wendde zich tot één die zich bevallig op de
wind wiegde. ‘Ik wou dat u kon praten!’
‘Dat kunnen we,’ zei de Tijgerlelie, ‘als er iemand is die de moeite waard is.’
Alice was zo verbaasd, dat ze een hele tijd niets kon zeggen: ze was gewoon
ademloos. Tenslotte, toen de Tijgerlelie alsmaar bleef wiegen sprak ze weer, op
een bedeesde fluistertoon: ‘En kunnen alle bloemen spreken?’
‘Net zo goed als jij,’ zei de Tijgerlelie, ‘en heel wat luider.’
‘Het staat niet, als wij beginnen, weet je,’ zei de Roos, ‘en ik was werkelijk
benieuwd of jij iets zou zeggen! Ik zei bij mezelf: “Haar gezicht lijkt niet
helemaal dom, hoewel ze natuurlijk allerminst verstandig is! Toch heb je een
goede kleur, en dat wil heel wat zeggen.”’
‘Haar kleur kan me niet schelen,’ merkte de Tijgerlelie op. ‘Als haar
bloemblaadjes maar niet zo hingen zou het best gaan.’
Alice vond al die aanmerkingen niet prettig en daarom begon ze maar eens wat te
vragen. ‘Bent u niet
bang, soms, om hier zo buiten in de grond te staan, zonder dat iemand op u
past?’
‘Daar in het midden staat die boom toch!’ zei de Roos. ‘Waar zou hij anders goed
voor zijn?’
‘Maar wat zou hij kunnen doen, als iemand kwaad wilde?’
‘Slaan,’ zei de Roos.
‘Er op los beuken!’ riep een Madeliefje, ‘hij heet immers Beuk!’
‘Wist je dat niet?’ riep een ander Madeliefje. En toen begonnen ze allemaal door
elkaar te schreeuwen, totdat de lucht vervuld scheen van hun schrille
stemmetjes.
‘Stilte, allemaal,’ riep de Tijgerlelie, hij wiegde opgewonden heen en weer en
trilde van emotie. ‘Ze weten dat ik niet bij hen kan komen!’ hijgde hij en
bevend boog hij zijn hoofd naar Alice, ‘anders zouden ze het niet durven!’
‘Stil maar!’ zei Alice kalmerend en terwijl ze zich over de madeliefjes bukte,
die juist weer begonnen, fluisterde ze: ‘Als jullie je mond niet houdt, zal ik
je plukken!’
Het was onmiddellijk stil en verschillende roze Madeliefjes verbleekten.
‘Goed zo!’ zei de Tijgerlelie. ‘De Madeliefjes zijn het ergst van allemaal. Als
iemand iets zegt beginnen ze allemaal tegelijk en je verwelkt bijna als je ze
tekeer hoort gaan!’
‘Hoe komt het dat u allemaal zo goed kunt praten?’ zei Alice die hoopte de
Tijgerlelie door een complimentje in een beter humeur te brengen. ‘Ik ben al in
heel wat tuinen geweest, maar de bloemen konden er nooit praten.’
‘Leg je hand maar eens op de grond en voel eens,’ zei de Tijgerlelie. ‘Dan zal
je het wel begrijpen.’
Dat deed Alice. ‘Wat is dat hard!’ zei ze, ‘maar ik begrijp niet wat dat er mee
te maken heeft.’
‘In de meeste tuinen,’ zei de Tijgerlelie, ‘maken ze de bedden te zacht,
daardoor slapen de bloemen altijd.’
Dat klonk heel aannemelijk, en Alice was blij dat ze het wist. ‘Daar had ik
nooit aan gedacht!’ zei ze.
‘Volgens mij denk je eigenlijk nooit,’ zei de Roos op een heel strenge toon.
‘Ik heb nog nooit iemand gezien die er zo dom uitzag,’ zei een Viooltje, zo
vinnig dat Alice er van schrok; want tot nu toe had het nog niets gezegd.
‘Houd jij je mond!’ riep de Tijgerlelie. ‘Alsof jij ooit iemand gezien hebt! Je
zit met je hoofd onder de blaren en snurkt er maar op los; op het laatst weet je
van het wereldgebeuren net zo weinig af als wanneer je een knop zou zijn!’
‘Zijn er nog meer mensen in de tuin behalve ik?’ zei Alice die niet verkoos in
te gaan op de opmerking die de Roos daarnet gemaakt had.
‘Er is nog een bloem in de tuin die zich kan voortbewegen zoals jij,’ zei de
Roos, ‘ik vraag me af hoe je dat doet - (“Je vraagt je altijd allerlei af,” zei
de Tijgerlelie), maar ze is ruiger dan jij.’
‘Lijkt ze op me?’ vroeg Alice nieuwsgierig, want plotseling dacht ze: ‘Ergens in
de tuin is een ander meisje!’
‘Dat is te zeggen, ze heeft hetzelfde rare figuur als jij,’ zei de Roos: ‘maar
ze is wat donkerder - en haar bloemblaadjes zijn korter, geloof ik.’
‘Ze zijn stijver opgemaakt, als van een Dahlia,’ zei de Tijgerlelie: ‘niet los
neerhangend, zoals bij jou.’
‘Maar dat is jouw schuld niet,’ voegde de Roos er vriendelijk aan toe. ‘Je
begint te verwelken, weet je, en dan kan je er niets aan doen als je
bloemblaadjes een beetje slordig gaan zitten.’
Alice vond het allemaal maar vervelend: om van onderwerp te veranderen vroeg ze
daarom: ‘Komt ze wel eens hier?’
‘Ik geloof dat je haar wel binnenkort zult zien,’ zei de Roos. ‘Ze hoort tot de
soort die negen punten heeft, begrijp je wel.’
‘Waarzitten die?’ vroeg Alice, nogal nieuwsgierig.
‘Wel natuurlijk om haar hoofd,’ antwoorde de Roos. ‘Ik verwonderde mij er al
over dat jij er ook niet een paar had. Ik dacht dat dat de gewoonte was.’
‘Daar komt ze!’ riep de Ridderspoor. ‘Ik hoor haar voetstap, van hompeldepompel,
langs het grintpad.
Alice keek direct om en zag dat het de Zwarte Koningin was. ‘Ze is nogal
gegroeid’ was haar opmerking. Dat was waar: toen Alice haar voor het eerst
gezien had in de as, was ze maar tien centimeter hoog - en kijk, nu was ze een
half hoofd groter dan Alice zelf!
‘Dat komt door de frisse lucht,’ zei de Roos: ‘een heerlijke lucht is het hier
buiten!’ ‘Ik moest haar maar eens tegemoet gaan,’ zei Alice, want hoewel de
bloemen heel belangwekkend waren vond ze dat het nog veel geweldiger zou zijn om
eens te praten
met een echte Koningin.
‘Dat moet je vooral niet doen,’ zei de Roos: ‘Ik zou je de raad willen geven om
de andere kant op te lopen.
Alice vond dat onzin, daarom zei ze niets maar ging
onmiddellijk op weg naar de Zwarte Koningin. Tot haar verbazing verloor ze haar
op hetzelfde ogenblik uit het gezicht, en merkte, dat ze het huis weer
binnenliep.
Een beetje boos ging ze terug, en, nadat ze overal
naar de Koningin gezocht had (die ze tenslotte heel in de verte ontdekte),
besloot ze het dit keer eens te proberen door in de tegenovergestelde richting
te lopen.
Het lukte prachtig. Ze had nog geen tien tellen gelopen of ze stond vlak voor de
Zwarte Koningin, en recht tegenover de heuvel die ze zo lang had getracht te
bereiken.
‘Waar kom jij vandaan?’ zei de Zwarte Koningin. ‘En waar ga je heen? Kijk me
aan, spreek beleefd, en houd je vingers eens een ogenblik stil.
Alice gaf gevolg aan al deze aanwijzingen, en legde uit, zo goed als ze kon, dat
ze de weg kwijt was.
‘Ik begrijp niet goed wat je bedoelt met de weg kwijt,’ zei de Koningin ‘hoe kan
je iets kwijt raken dat niet van jou is? Al de wegen hier zijn van mij - maar
waarom ben je hier eigenlijk gekomen?’ voegde ze er iets vriendelijker aan toe.
‘Maak buigingen terwijl je bedenkt wat je moet zeggen. Dan win je tijd.’
Alice vond dit wel wat vreemd, maar ze had te veel ontzag voor de Koningin om
het niet te geloven. ‘Als ik thuis kom,’ dacht ze bij zichzelf, ‘zal ik het
proberen, de eerstkomende keer dat ik een beetje over tijd ben voor het eten.’
‘Je mocht me langzamerhand wel eens antwoorden,’ zei de Koningin, en ze keek op
haar horloge: ‘doe je mond iets wijder open als je spreekt en zeg altijd “Uwe
Majesteit”.’
‘Ik wilde enkel maar eens kijken hoe de tuin er uit zag, Uwe Majesteit’.
‘Dat is dan goed,’ zei de Koningin, en klopte haar op het hoofd, wat Alice
helemaal niet prettig vond; ‘je zegt nu wel “tuin”, maar ik heb tuinen gezien
waarbij vergeleken deze een wildernis zou zijn.’
Alice durfde dit niet in twijfel te trekken: ‘- en ik wilde eens proberen om de
weg te vinden naar de top van die heuvel -’
‘Nu zeg je “heuvel”,’ onderbrak de Koningin, ‘maar
ik zou je heuvels kunnen tonen in vergelijking waarmee je die daar een dal zou
noemen.’
‘Nu, dat zou ik vast nooit,’ zei Alice, die zo verbaasd was, dat zij de Koningin
nu toch tegensprak: ‘een heuvel kan nooit een dal zijn. Dat zou onzin zijn -.’
De Zwarte Koningin schudde haar hoofd. ‘Noem dat dan maar “onzin” als je wilt,’
zei ze ‘maar ik heb onzin
horen vertellen, in vergelijking waarmee dat zo zinrijk zou zijn als een
woordenboek!’
Alice maakte weer een buiging want uit de toon van de Koningin maakte ze op dat
ze een beetje beledigd was; en ze wandelden in stilte voort totdat ze op de top
van het heuveltje kwamen.
Een tijd lang stond Alice sprakeloos terwijl ze in alle richtingen over het land
uitkeek - en het was wel een heel vreemd land. Er liep een aantal smalle
slootjes dwars doorheen, en de grond er tussen was in vier-
kante velden verdeeld door een aantal groene heggetjes die van slootje tot
slootje liepen.
‘Het ziet er warempel net uit als een groot schaakbord!’ zei Alice tenslotte.
‘Eigenlijk moesten er ergens schaakstukken op staan - maar dat is ook zo!’
voegde ze er verrukt aan toe, en haar hart begon sneller te slaan terwijl ze
verder ging. ‘Er wordt eenvoudig een grote partij schaak gespeeld op de hele
wereld - als dat tenminste de wereld is. O, wat leuk. Wat zou ik graag meedoen.
Ik zou best een Pion willen
zijn, als ik maar mee mocht spelen - hoewel ik natuurlijk het allerliefst een
Koningin zou willen zijn.’
Ze keek een beetje verlegen naar de echte Koningin, terwijl ze dit zei, maar
haar begeleidster glimlachte vriendelijk en zei: ‘Dat kan gebeuren. Als je wilt
kan je de Pion van de Witte Koningin zijn, want Lily is te jong om mee te
spelen; om te beginnen sta je in het Tweede Veld: als je in het Achtste Veld
komt, word je
Koningin.’ Op hetzelfde ogenblik begonnen ze, hoe wist Alice niet, te hollen.
Als Alice er later aan terugdacht, kon ze maar niet begrijpen, hoe ze er toe
gekomen waren; het enige dat ze zich herinnert is dat ze renden, hand in hand,
en de Koningin ging zo snel dat Alice niets anders kon doen, dan proberen haar
bij te houden: en toch bleef de Koningin maar roepen: ‘Vlugger, vlugger!’ maar
Alice voelde dat ze niet vlugger kon al had ze geen adem om het te zeggen.
Het wonderlijkste van alles was, dat de bomen en de andere dingen in de omgeving
ten opzichte van hen
nooit van plaats veranderden: hoe snel ze ook gingen, ze schenen nooit iets
voorbij te komen. ‘Zouden al die dingen tegelijk met ons bewegen?’ dacht de arme
Alice verbaasd. En de Koningin scheen haar gedachten te raden, want ze riep:
‘Vlugger! Probeer niet te praten!’
Nu was Alice dat helemaal niet van plan. Ze had een gevoel alsof ze nooit meer
zou kunnen spreken,
zo raakte ze buiten adem: onderwijl riep de Koningin maar steeds: ‘Vlugger,
vlugger!’ en sleepte haar mee. ‘Zijn we er bijna?’ kon Alice eindelijk
uitbrengen.
‘Of we er bijna zijn!’ herhaalde de Koningin. ‘We zijn er tien minuten geleden
voorbij gekomen! Vlugger! ‘En ze renden een poosje zwijgend door, terwijl de
wind in Alice's oren floot en haar haren bijna van haar hoofd woeien, zo dacht
ze tenminste.
‘Kom dan!’ riep de Koningin, ‘Vlugger! Vlugger!’ En ze gingen zo vlug, dat ze op
het laatst door de lucht scheerden, bijna zonder de grond met hun
voeten te raken, totdat ze plotseling, toen Alice juist geheel uitgeput raakte,
stilhielden, en ze merkte dat ze op de grond zat, buiten adem en duizelig. De
Koningin liet haar tegen een boom leunen en zei vriendelijk: ‘Nu mag je even
rusten.’
Alice keek verwonderd om zich heen. ‘Neen, maar, ik geloof dat we steeds onder
deze boom zijn gebleven! Alles is nog precies als daarnet!’
‘Natuurlijk,’ zei de Koningin. ‘Wat had je dan gedacht?’
‘Wel, in ons land,’ zei Alice, die nog steeds een beetje hijgde, ‘kwam je in het
algemeen ergens terecht als je een lange tijd erg hard liep, zoals wij hebben
gedaan.’ ‘Wat een traag land is dat dan!’ zei de Koningin. ‘Want hier moet je zo
hard lopen
als je kan om op de zelfde plaats te blijven. Als je ergens anders wil komen,
moet je minstens twee maal zo hard lopen!’
‘O, alstublieft, dat probeer ik liever niet!’ zei Alice. ‘Ik ben blij als ik
hier kan blijven. Ik wou alleen dat ik het niet zo warm had en dat ik niet zo'n
dorst had!’
‘Ik weet wat je graag zou hebben!’ zeide Koningin goedig en haalde een doosje
uithaar zak. ‘Lust je een kaakje’?
Alice vond dat het niet beleefd zou zijn om te bedanken, hoewel ze er nu juist
helemaal geen behoefte aan had. Ze nam er dus een, en deed haar best om het op
te eten: het was wel verschrikkelijk droog: ze dacht dat ze haar hele leven nog
nooit zo na aan het stikken toe was geweest.
‘Terwijl jij je wat verkwikt,’ zei de Koningin, ‘zal ik even een paar metingen
doen.’ En ze haalde een lint
uit haar zak waar centimeters op afgezet waren, en begon de grond na te meten,
waarbij ze hier en daar een pinnetje in de grond stak.
‘Na twee meter,’ zei ze, terwijl ze een pin zette om de afstand aan te geven,
‘zal ik zeggen wat je doen moet - nog een kaakje?’
‘Dank u,’ zei Alice, ‘één is heus genoeg!’
‘Toch geen dorst meer, hè?’ zei de Koningin.
Alice wist niet wat ze daarop moest zeggen, maar gelukkig wachtte de Koningin
niet op een antwoord, maar ging verder. ‘Na drie meter zal ik het nog eens
zeggen - anders vergeet je het. Na vier meter neem ik afscheid. En na vijf, ga
ik weg!’
Ze had nu al de pinnen in de grond, en Alice keek met grote belangstelling toe,
hoe ze naar de boom terugkeerde, en toen langzaam de rij langs begon te lopen.
Bij de twee-meter-pin keek ze om en zei: ‘Een Pion gaat in de eerste zet door
twee velden. Je zult dus heel vlug door het Derde Veld moeten gaan - het beste
is per spoor
-en in minder dan geen tijd zul je je in het Vierde Veld bevinden. En dat Veld
nu is van Tiedeldie en Tiedeldom - het Vijfde bestaat voornamelijk uit water -
het zesde behoort aan Hompie Dompie - maar heb je niets te zeggen?’
‘Oh, eh, ik wist niet dat ik iets moest zeggen,’ stotterde Alice.
‘Je had natuurlijk moeten zeggen,’ ging de Koningin voort op zeer verwijtende
toon, ‘het is bijzonder vriendelijk van u om me dat allemaal te vertellen -
enfin laten we nu aannemen dat je het gezegd hebt
-het Zevende Veld bestaat geheel uit bos - maar een van de Ridders te Paard zal
je de weg wijzen - en in het Achtste Veld zullen we als Koninginnen tezamen zijn
en dan zal het feest en nog eens feest zijn!’ Alice stond op, boog en ging weer
zitten.
Bij de volgende pin wendde de Koningin zich weer om en ditmaal zei ze: ‘Spreek
in het Frans als je niet weet hoe iets in het Hollands heet, loop met je voeten
een ietsje naar buiten en onthoud goed wie je bent!’ Ditmaal wachtte ze Alice's
buiging niet af maar liep snel naar de volgende pin waar ze zich weer even
omdraaide. Toen zei ze: ‘Goedendag’ en haastte zich naar de laatste pin.
Alice is nooit te weten gekomen hoe het in zijn werk ging, maar juist toen ze
bij de laatste pin aan kwam was ze verdwenen. Of ze opgegaan was in de lucht of
anders snel het bos ingelopen was (‘en ze kan verschrikkelijk hard lopen!’ dacht
Alice), dat kon ze met geen mogelijkheid raden, maar weg was ze, en Alice
herinnerde zich plotseling weer dat zij een Pion was en dat ook voor haar
binnenkort het ogenblik voor een zet zou komen.
Spiegelinsecten
HET eerste wat ze deed was natuurlijk het land, waar ze door zou reizen, in zijn
geheel eens overzien. ‘Het is precies alsof je Aardrijkskunde leert,’ dacht
Alice terwijl ze op haar tenen stond in de hoop nog iets verder te kunnen
kijken. ‘Hoofdrivieren
-zijn er niet - Belangrijkste bergen - ik sta op de enige, maar ik geloof niet
dat hij een naam heeft - Hoofdsteden - hè, wat zijn dat voor wezens, die daar
honing maken? Bijen kunnen het niet zijn - er heeft nog niemand ooit op een mijl
afstand bijen gezien
-’ en ze stond een tijdje zwijgend te kijken naar een van hen die druk bezig was
tussen de bloemen waar hij zijn slurf instak, ‘net alsof het een echte bij was,’
dacht Alice.
Maar het was alles behalve een gewone bij: integendeel, het was een olifant -
dat bemerkte Alice al spoedig, hoewel in den beginne haar adem eenvoudig stokte
bij de gedachte. ‘En wat moeten het wel een geweldige bloemen zijn!’ was haar
volgende inval. ‘Een soort van landhuisjes zonder dak met vleugels er aan - en
wat een hoeveelheden honing moeten ze dan wel maken! Ik zal er maar eens heen
gaan en - nee, nu nog niet,’ ging ze voort, ze hield zich nog net in nadat ze al
begonnen was naar beneden te hollen, en probeerde een voorwendsel te vinden voor
haar plotseling terugkrabbelen! ‘Het is nooit goed om tussen olifanten door te
lopen zonder een flinke lange
stok om ze op zij te duwen - en wat zal het leuk zijn als ze me thuis vragen of
ik plezierig gewandeld heb. Dan zeg ik “O ja, heel plezierig” (hier schudde ze
op haar geliefkoosde manier haar hoofd) “maar het was zo stoffig en warm en de
olifanten waren zo vervelend”!’
‘Ik denk dat ik er aan de andere kant maar af ga,’ zei ze na een poosje; ‘en
misschien bezoek ik de olifanten later nog wel eens. - Bovendien wil ik nu
vreeselijk graag naar het Derde Veld!’
Met dit voorwendsel holde ze dus de heuvel af en sprong over het eerste van de
zes slootjes.
‘Kaartjes, alstublieft!’ zei de Conducteur, en hij stak zijn hoofd door het
venster.
Iedereen liet dadelijk een kaartje zien: ze waren ongeveer even groot als de
mensen zelf, en het leek of ze de hele coupé vulden.
‘Kom dan! laat je kaartje zien, meisje!’ zei de Conducteur weer en hij keek boos
naar Alice. Een heleboel stemmen zeiden tegelijk (‘net het refrein van een lied’
dacht Alice) ‘Laat hem niet wachten, kind! want zijn tijd kost duizend gulden
per minuut!’
‘Ik heb er heus geen,’ zei Alice verschrikt: ‘waar ik vandaan kom was geen
plaatskaartenbureau.’ En het koor van stemmen ging verder: ‘Waar zij vandaan
komt was er geen plaats voor. Het land kost duizend gulden per centimeter!’
‘Geen praatjes,’ zei de Conducteur: ‘je had er een moeten kopen van de stoker.’
En weer ging het stemmenkoor voort met: ‘De stoker is de man die
stookt. En de rook alleen al kost wel duizend gulden per wolk!’
Alice dacht bij zich zelf: ‘Dan kan ik beter niets zeggen.’ De stemmen vielen nu
niet in, want ze had niets gezegd, maar, tot haar grote verbazing dachten
ze allen in koor (ik hoop dat jullie begrijpen wat in koor denken is - want ik
moet bekennen dat ik het niet weet): ‘Zeg maar liever niets. Taal kost duizend
gulden per woord.’
‘Vannacht droom ik nog van duizend gulden, vast en zeker!’ dacht Alice.
Al die tijd keek de Conducteur naar haar, eerst door een verrekijker, toen door
een microscoop, en toen dooreen toneelkijker. Tenslotte zei hij: ‘Je reist de
ver-
keerde kant uit,’ schoof het venster dicht en ging weg.
‘Zo'n jong kind,’ zei de heer die tegenover haar zat, (hij was gekleed in wit
papier) ‘moest toch weten welke kant ze uitgaat, zelfs als ze haar eigen naam
niet weet.’
Een Bok die naast de heer in het wit zat, sloot zijn ogen en zei met luide stem:
‘ze moet toch weten waar de loketten zijn, zelfs als ze haar alphabet niet
kent.’
Er zat een Kever naast de Bok (het was maar een heel vreemde coupé-vol
passagiers, zo alles bij elkaar), en aangezien het regel scheen te zijn dat ze
allemaal om beurten spraken ging hij verder: ‘Ze zal van hier terug moeten als
vrachtgoed.’
Alice kon niet zien wie naast de Kever zat, maar daarop sprak een schorre stem:
‘Andere locomotief...’ en toen klonk de stem gesmoord en hield op.
‘Het lijkt wel een paard,’ dacht Alice bij zich zelf, ‘dat in zijn baard
mompelt.’ Een heel zacht stemmetje vlak bij haar oor zei:
‘daar kan je een grapje van maken - iets van paard en baard weet je wel.’
Toen zei een heel aardige stem in de verte: ‘er moet een etiket op. “MEISJE,
En daarna gingen andere stemmen verder (‘wat een boel mensen zijn er in de
coupé!’ dacht Alice): ‘ze moet per post verzonden worden met een adres op haar
-’ ‘Ze moet verzonden worden als telegram -’ ‘Ze moet de trein zelf trekken -’
enz.
Maar de heer in wit papier boog zich naar voren en fluisterde in haar oor:
‘Luister maar niet naar wat ze allemaal zeggen, lieve kind, maar koop telkens
als de trein stopt een retourtje.’
‘Dat doe ik vast niet!’ zei Alice erg ongeduldig. ‘Ik heb helemaal niets met
deze spoorreis te maken - ik was daarnet nog in een bos - en ik wilde dat ik er
weer heel vlug terug kon komen!’
‘Daar kan je weer een grapje overmaken,’ zei het stemmetje vlak bij haar oor
‘iets van vlug en terug’.
‘Plaag me niet zo,’ zei Alice, en keek tevergeefs om zich heen om te zien waar
het stemmetje vandaan kwam. - ‘Als je er zo'n prijs op stelt om grappig te zijn
wees dan eens grappig ten koste van jezelf.’
Het stemmetje zuchtte diep. Het was klaarblijkelijk heel bedroefd en Alice zou
graag iets vriendelijks gezegd hebben om het te troosten, ‘als het tenminste
maar zuchtte als andere mensen!’ dacht ze. Maar dit was zo'n wonderlijk zacht
zuchtje, dat ze het zelfs helemaal niet gehoord zou hebben, als het niet vlak
bij haar oor geweest was. Het gevolg hiervan was, dat het haar oor heel erg
kriebelde en haar gedachten helemaal afleidde van de droefheid van het arme
schepseltje.
‘Je bent een vriendin van me, dat weet ik’ ging het stemmetje voort:
‘een goede vriendin en een oude vriendin. En je zal me geen pijn doen, al ben ik
een insect.’
‘Wat voor insect?’ vroeg Alice, een beetje nieuwsgierig. Zij wilde eigenlijk
enkel maar weten, of het kon steken of niet, maar ze vond dat het niet beleefd
zou zijn, zo iets te vragen.
‘Wat, je houdt dus niet -’
begon het stemmetje, maar op hetzelfde ogenblik werd het onverstaanbaar gemaakt
door het schel gefluit van de locomotief, en iedereen, ook Alice, sprong
verschrikt op.
Het Paard, dat zijn hoofd uit het raam gestoken had, trok het weer bedaard naar
binnen en zei: ‘we moeten alleen maar even over een sloot springen.’ Iedereen
scheen hierdoor gerust gesteld te zijn, hoewel Alice zich nogal onplezierig
voelde alleen al bij de gedachte aan springende treinen. ‘Aan de andere kant
komen we tenminste in het Vierde Veld, dat is één troost!’ zei ze bij zich zelf.
Onmiddellijk daarna voelde ze hoe de coupé loodrecht de lucht inging en in haar
angst greep ze datgene, dat het dichtst bij de hand was, en dat was toevallig de
baard van de Bok.
Maar de baard scheen weg te smelten toen ze hem aanraakte en ze merkte dat ze
rustig onder een boom zat terwijl de Mug (want dat was het insect waar ze tegen
gepraat had) zich in evenwicht hield op een takje juist boven haar hoofd, waar
ze zich koelte toewuifde met haar vleugels.
Het was wel een bijzonder grote Mug! Ongeveer het formaat van een kuiken,’ dacht
Alice. Maar toch voelde ze in het geheel geen angst voor haar nadat ze zo lang
samen gepraat hadden.
‘- je houdt dus niet van alle insecten?’ ging de Mug verder, even rustig alsof
er niets gebeurd was.
‘Ik vind ze aardig als ze kunnen praten,’ zei Alice. ‘Waar ik vandaan kom praten
ze nooit.’
‘Wat voor soort insecten mag je graag, waar jij vandaan komt?’ vroeg de Mug.
‘Ik mag insecten helemaal niet graag,’ maakte Alice duidelijk, ‘omdat ik er
nogal bang voor ben - tenminste van de grote soorten. Maar ik kan u van sommige
wel de namen vertellen.’
‘Ze luisteren zeker naar hun namen?’ merkte de Mug terloops op. ‘Dat weet ik
eigenlijk niet.’
‘Wat voor nut hebben die namen dan,’ zei de Mug, ‘als ze er niet naar
luisteren?’ ‘Ze hebben er niets aan,’ zei Alice, ‘maar het is gemakkelijk voor
de mensen die hun die namen geven, denk ik. Want waar zouden namen anders
eigenlijk goed voor
zijn.’
‘Dat zou ik je niet kunnen zeggen,’ antwoordde de Mug. ‘Verderop, daar in het
bos hebben ze geen namen - maar, ga door met je lijst van insecten: je verpraat
je tijd.’
‘Welnu, er is een Paardenvlieg,’ begon Alice, en telde de namen af op haar
vingers. ‘Goed,’zei de Mug, ‘Halverwege dat bosje daar kan
je een Hobbelpaardenvlieg zien, als je goed kijkt. Hij is helemaal van hout en
beweegt zich voort door van tak tot tak te hobbelen.’
‘Waar leeft hij van?’ vroeg Alice, zeer nieuwsgierig.
‘Plantensap en zaagsel,’ zei de Mug. ‘Ga verder met je lijst.’
Alice keek met grote belangstelling naar de Hobbelpaardenvlieg
en kwam tot de conclusie, dat hij bepaald kort geleden overgeschilderd was, zó
glimmend nat zag hij er nog uit, en ze ging verder.
‘Dan is er de Waterjuffer.’
‘Kijk op de tak boven je hoofd,’ zei de Mug, ‘daar zal je een Spuitwaterjuffer
vinden. Haar lichaam is gemaakt van luchtbelletjes, haar vleugels van schuim en
haar poten zijn van rietjes.’
‘En waar leeft ze van?’ vroeg Alice, als tevoren.
‘Spuitkruid en luchtwortels,’ antwoordde de Mug ‘en ze woont in een
luchtkasteel.’
‘Dan hebben we nog de Mestkever,’ ging Alice voort, nadat ze eens goed gekeken
had naar het insect dat telkens uit elkaar spatte en telkens weer opnieuw te
voorschijn kwam uit allerlei luchtbelletjes.
‘Als je goed kijkt zie je aan je voeten iets rondkruipen,’ zei de Mug (Alice
werd een beetje bang en trok haar voet terug), ‘dat is een Kunstmestkever en
zijn lichaam is van poëzie, zijn vleugels zijn van muziek en zijn hoofd is
gemaakt van inspiratie.’
‘En waar leeft hij van?’
‘Van slappe thee met room.’
Dat gaf Alice te denken. ‘Als dat nu eens op raakt?’ vroeg ze. ‘Dan gaat hij
dood, natuurlijk.’
‘Dat moet dan toch wel dikwijls gebeuren,’ zei Alice nadenkend. ‘Dat gebeurt
altijd,’ zei de Mug.
Hierna zat Alice een poosje te peinzen. De Mug hield zich ondertussen bezig met
steeds maar om haar hoofd te zoemen: tenslotte ging ze weer zitten en sprak: ‘Je
zal toch zeker niet graag je naam verliezen?’
‘Nee, zeker niet,’ zei Alice een beetje ongerust.
‘Dat weet ik toch zo zeker nog niet,’ ging de Mug verder op achteloze toon:
‘bedenk maar eens hoe makkelijk het zou zijn als je zonder naam naar huis kon
gaan!
Bijvoorbeeld, als je moeder je zou willen roepen voor je huiswerk, zou ze
roepen: ‘kom hier’ -, en daar zou ze moeten ophouden, want je zou geen naam
hebben om bij geroepen te worden en dan zou je natuurlijk niet hoeven te gaan,
begrijp je wel
‘Dat zou vast niet op gaan,’ zei Alice, ‘moeder zou er niet over denken om me
daarvoor mijn huiswerk te laten overslaan en als ze zich mijn naam niet zou
kunnen herinneren zou ze me ‘je weet wel’ noemen.’
‘Nu, als ze zei ‘je weet wel’ en verder niets,’ merkte de Mug op, ‘dan hoefde je
natuurlijk geen huiswerk te maken, want dan wist je het wel - Dat is een grapje.
Dat had jij wel eens kunnen maken.’
‘Waarom zou je willen dat ik het gemaakt had?’ vroeg Alice, ‘ik vind het erg
flauw.’
De Mug zei niets, maar zuchtte diep en twee grote tranen rolden langs haar
wangen. ‘Je moet geen grapjes maken,’ zei Alice, ‘als je er zo bedroefd van
wordt.’
Toen klonk er weer zo'n droefgeestig zuchtje en ditmaal scheen de arme Mug
zichzelf werkelijk weg gezucht te hebben want toen Alice keek was er helemaal
niets meer te zien op het takje en omdat ze het erg koud kreeg door het lange
zitten stond ze op en liep verder.
Ze kwam al heel spoedig bij een open veld, met een bos aan de overzijde: het was
veel donkerder dan het vorige bos en Alice zag er een klein beetje tegenop om
erin te gaan. Maar bij nader inzien besloot ze toch om verder te gaan: ‘want ik
ga in geen geval terug,’ zei ze bij zich zelf, en dit was de enige manier om in
het Achtste Veld te komen.
‘Dit is dus het bos,’ peinsde ze, ‘waar niets een naam heeft. Ik vraag me af wat
er van mijn naam zal
worden als ik er in ga. Ik zou het helemaal niet prettig vinden om hem te
verliezen
-want dan zouden ze me een nieuwe moeten geven, en dat zou dan vast en zeker
een lelijke zijn. Maar wat zou het dan grappig zijn, om degene te vinden die m'n
vorige naam had! Net als in de advertenties, weet je wel, als mensen honden
kwijt
raken - ‘luistert naar de naam “Fik”: heeft een koperen halsband om’ - stel je
voor, dan zou je tegen iedereen, die je ontmoette, “Alice' zeggen totdat er een
luisterde! Alleen, als ze verstandig waren zouden ze helemaal niet luisteren.”’
Zo fantaseerde ze er op los, totdat ze het bos bereikte: het zag er koel en
schaduwrijk uit. ‘Dat is tenminste een prettig iets,’ zei ze, terwijl ze onder
de bomen wandelde, ‘om, nadat ik het eerst zo warm had, eens in een - in een
wat?’ ging ze verder, erg verbaasd dat ze het woord niet kon bedenken. ‘Nu ga ik
eens onder een- onder een- onder dit, bedoel ik!’ en ze hield haar hand tegen
een boomstam. ‘Hoe heet dat toch? vraag ik me af. Ik geloof dat het geen naam
heeft - natuurlijk, het heeft helemaal geen naam!’
Ze stond even stil en dacht na: toen begon ze plotseling weer: ‘Het is dus
werkelijk gebeurd! En ik, wie ben ik nu? Dat moet ik me herinneren, dat ben ik
vast besloten!’ Maar haar vastbeslotenheid hielp haar niet heel veel en het
enige wat ze na lang peinzen kon bedenken was: L, ik weet zeker dat het met een
L begon!’
Op hetzelfde ogenblik trippelde er een Reekalfje voorbij: het zag Alice aan met
grote, zachte ogen,
maar het scheen in het geheel niet verschrikt te zijn. ‘Stil maar, braaf!’ zei
Alice, terwijl ze haar hand uitstak en probeerde het dier te strelen; het sprong
maar een klein
eindje achteruit en bleef toen weer naar haar staan kijken.
‘Hoe heet je?’ vroeg het Reekalfje tenslotte. Wat een zacht, lief stemmetje had
het!
‘Ik wou dat ik het wist!’ dacht de arme Alice. Ze antwoordde, een beetje
bedroefd: ‘Op het ogenblik heb ik eigenlijk geen naam.’
‘Denk nog eens na,’ zei het dier, ‘want dat gaat niet.’
Alice dacht na, maar er kwam niets. ‘Wil je me alsjeblieft vertellen hoe je zelf
heet?’ vroeg ze bedremmeld. ‘Misschien zou dat een beetje helpen.’
‘Ik zal het je vertellen, als je een eindje meeloopt,’ zei het Reekalfje. ‘Hier
kan ik het me niet te binnen brengen.’
Zo wandelden ze samen voort door het bos, Alice
met haar arm vriendschappelijk om de zachte hals van het Reekalfje geslagen,
totdat ze weer een open veld bereikten en daar maakte het Reekalfje plotseling
een luchtsprong en schudde Alice's arm van zich af. ‘Ik ben een Reekalf!’ riep
het verrukt. ‘En jij, lieve hemel! Je bent een mensenkind!’ Plotseling kwam er
een uitdrukking van angst in zijn mooie bruine ogen en het volgende ogenblik was
het in volle vaart weggerend.
Alice stond het na te kijken, op het punt om in huilen uit te barsten, zo'n
verdriet had ze over het plotselinge verlies van haar lief reismakkertje.
‘Inieder geval weet ik mijn naam nu weer’, zei ze: ‘dat is één troost Alice -
Alice
-niet meer vergeten. Maar nu, welke van deze twee wegwijzers zou ik moeten
volgen?’
De vraag was niet heel moeilijk te beantwoorden, want er was maar één weg door
het bos, en de twee wegwijzers wezen in dezelfde richting. ‘Ik zal wel kiezen,’
zei Alice tot zichzelf, ‘als de weg zich splitst en als ze dan twee
verschillende richtingen aangeven.’
Maar het zag er niet naar uit dat dit zou gebeuren. Ze ging als maar verder, een
heel eind, maar, waar de weg zich ook splitste, er waren onveranderlijk twee
wegwijzers die in dezelfde richting wezen, op de een stond ‘NAAR TIEDELDOM'S
HUIS’ en op de ander ‘NAAR HET HUIS VAN TIEDELDIE’.
‘Ik geloof werkelijk’, zei Alice tenslotte, ‘dat ze in hetzelfde huis wonen.
Vreemd dat ik daar niet eerder aan gedacht heb. - Maar ik kan daar niet lang
blijven.
Ik loop er even binnen om goedendag te zeggen, en vraag hen hoe ik uit het bos
moet komen. Als ik voor donker maar in het Achtste Veld kom! Zo ging ze voort,
in zich zelf pratend, totdat ze, na een scherpe bocht omgegaan te zijn, twee
dikke mannetjes ontmoette, zo plotseling, dat ze ondanks zich zelf terug schrok,
maar ze herstelde
zich onmiddellijk want ze was er vast van overtuigd: dit waren TIEDELDOM EN
Tiedeldom en Tiedeldie
ZE stonden onder een boom, de armen om elkaar's schouders geslagen, en Alice
wist al dadelijk wie wie was, omdat de een op zijn boord geborduurd had ‘DOM’ en
de ander ‘DIE’. ‘Ik denk dat ze allebei TIEDEL aan de achterkant van hun boord
hebben staan,’ dacht ze bij zich zelf.
Ze stonden zo stil, dat ze helemaal vergat dat ze leefden en ze wilde juist eens
omlopen om te zien of het woord ‘TIEDEL’ op de achterkant van hun boord
geschreven was, toen ze opschrikte door een stem, afkomstig van het mannetje,
gemerkt ‘DOM’.
‘Als je denkt dat we wassen beelden zijn,’ zei hij, ‘moet je betalen, begrepen?
Wassen beelden worden niet gemaakt om voor niets bekeken te worden. Absoluut
niet!’
‘Daarentegen,’ vervolgde de ander, gemerkt ‘DIE’ eraan toe, ‘als je denkt dat we
leven, dan moet je je mond opendoen.’
‘Het spijt me werkelijk heel erg,’ was alles wat Alice kon uitbrengen; want de
woorden van het oude versje klonken alsmaar in haar hoofd als het tikken van een
klok en ze had bijna hardop gezegd:
Tiedeldom wou Tiedeldie In fel gevecht bestoken
Daar Tiedeldie van Tiedeldom Een ratel had gebroken.
Een monster kwam, zwart als de nacht, Een kraai, ontzaglijk groot;
Zodat het paar, van streek gebracht, Weer ijlings vrede sloot.
‘Ik weet waar je aan denkt,’ zei Tiedeldom, ‘maar het is niet zo, absoluut
niet.’
‘Integendeel,’ vervolgde Tiedeldie, ‘als het wel zo was, zou het zo kunnen zijn;
maar aangezien het niet zo is, is het niet zol Dat is nu logica.’
‘Ik dacht erover,’ zei Alice heel beleefd, ‘hoe men het beste uit dit bos kan
komen: het wordt zo donker. Zoudt u me dat misschien kunnen vertellen?’
Doch de dikke mannetjes keken elkaar alleen maar aan en grijnsden.
Ze leken zo verbazend veel op een paar grote schooljongens, dat Alice ondanks
haarzelf, met haar vinger naar Tiedeldom wees en zei: ‘Nummer 1!’
‘Helemaal niet,’ riep Tiedeldom vinnig, en deed zijn mond met een klap toe.
‘Nummer 2’ zei Alice, en wendde zich tot Tiedeldie hoewel ze zeker wist dat hij
alleen maar zou roepen ‘integendeel’ en dat deed hij dan ook.
‘Je bent verkeerd begonnen!’ riep Tiedeldom ‘een kennismaking hoort te beginnen
met ‘aangenaam’ en dan geef je elkaar een hand! Hierop pakten de broers elkander
nog steviger vast en boden ze Alice ieder hun vrije hand aan.
Alice had niet graag één van beiden het eerst de hand gedrukt want ze was bang
dan de gevoelens van de ander te kwetsen; de beste uitweg leek haar daarom
beider hand tegelijk te grijpen: het volgende ogenblik dansten ze tesamen in een
kring rond. Dit leek haar heel gewoon (herinnerde ze zich later), en ze vond het
zelfs niet vreemd toen ze muziek hoorde spelen: het scheen te komen uit de boom,
waaronder ze dansten en het kwam (voor zover ze dat na kon gaan) doordat de
takken langs elkaar wreven als violen en strijkstokken.
‘Maar het was wel erg grappig, (zei Alice later, toen ze haar zusje het hele
verhaal deed) ‘toen ik merkte dat ik zong van ‘Jan Huijgen in de ton’. Ik weet
niet wanneer ik ermee begonnen was, maar ik had een gevoel alsof ik het al een
hele tijd gezongen had!’
De twee andere dansers waren erg dik en gauw
buiten adem. ‘Vier maal rond is genoeg voor een dans,’ hijgde Tiedeldom en even
plotseling als ze begonnen waren hielden ze weer op met dansen: de muziek stopte
op hetzelfde ogenblik.
Toen lieten ze Alice's handen los en stonden een poosje naar haar te kijken: er
ontstond een pauze die nogal onbehaaglijk was omdat Alice niet wist hoe ze een
gesprek moest beginnen met mensen waarmee ze zojuist gedanst had. ‘Het zou geen
zin hebben om ‘Aangenaam’ te zeggen,’ zei ze tot zichzelf, ‘daar is het nu te
laat voor’.
‘U bent toch niet vermoeid, hoop ik?’ vroeg ze tenslotte.
‘Helemaal niet. Heel aardig van je om het te vragen,’ zei Tiedeldom.
‘Bijzonder aardig!’ voegde Tiedeldie er aan toe. ‘Houd je van gedichten’?
‘Ja-a, nogal - van sommige gedichten,’ zei Alice aarzelend. ‘Zoudt u me kunnen
vertellen langs welke weg ik uit het bos kom?’
‘Wat zal ik eens voor haar declameren?’ zei Tiedeldie, en keek Tiedeldom met
grote, plechtige ogen aan, zonder acht te slaan op Alice's vraag.
‘“De Walrus en de Timmerman” is het langst,’ antwoordde Tiedeldom en kneep zijn
broer hartelijk in de arm.
Onmiddellijk begon Tiedeldie:
‘De zon bescheen--’
Hier probeerde Alice hem te onderbreken. ‘Als
het erg lang is,’ zei ze zo beleefd mogelijk, ‘zoudt u me dan alstublieft eerst
willen zeggen welke weg -’. Tiedeldie glimlachte vriendelijk en begon opnieuw:
De zon bescheen de wijde zee, Hij scheen uit alle macht,
‘Ik poets de golven’, peinsde hij ‘Nog blanker dan ik dacht -’
En dit was vreemd want het vond plaats In 't holste van de nacht.
De maan scheen droef en zeer bedrukt, ‘De zon,’ zo pruilde zij
‘Heeft volgens mij hier niets te doen: De dag is nu voorbij.
't Is bijster onbeleefd van hem, (tenminste volgens mij).’
De zee was uitermate nat, Het zand bijzonder droog,
Een vogclnood had als gevolg Dat er geen enkele vloog.
De wolken waren zoek, zodat Niets langs de hemel toog.
De Walrus en de Timmerman Wandelden langs het strand.
Ze weenden droevig bij het zien Van zulke massa's zand.
‘Wie ruimt dit alles toch eens op, Wie veegt het aan de kant?’
‘Als honderdnegentig plumeaux Hier veegden veertien jaar,
Wat denk je,’ vroeg de Timmerman, ‘Kwamen er ze dan mee klaar?’
De Walrus zuchtte: ‘'k Weet het niet’; met troosteloos gebaar.
‘O, Oesters,’ zei de Timmerman, ‘Wandelt toch met ons mee;
Wat kuieren en luieren Langs d' oever van de zee!
Als vier zo vriend' lijk willen zijn, Dat is voor ieder twee!’
De oudste Oester zag hem aan. Geen enkel woord verried
Zijn argwaan - slechts zijn lodderoog Beduidde dat hij niet,
Maar dan ook uit beginsel niet Zijn oesterbed verliet.
Vier jonge oesters meldden zich, Belust op nieuw vertier.
Ze kwamen in hun beste frak, Met schoenen van papier;
Al staken er geen voetjes in, Het hinderde geen zier.
Vier and're oesters volgden hen, Vier kwamen er nog bij;
De schare klom, in dichte drom, Het strand op, rij aan rij.
Ze hupten door het schuimend nat, Vol jool en jokkernij.
De Walrus en de Timmerman Liepen een mijl of wat
En zetten zich toen op een rots Terzijde van het pad.
Eén oester mocht ook zitten, daar Hij zere schoenen had.
De Walrus sprak: ‘het is nu tijd Voor een lang onderhoud.
't Kan over poedels gaan of soep, Vergif of kippenbout,
Varkens met vleugels van verdriet Of dorsvlegels van goud!’
De oesters riepen: ‘één moment, Wacht nog een ogenblik
Totdat een elk op adem is Want wij zijn taam' lijk dik!’
Ze waren, toen 't hun was vergund, Bijzonder in hun schik.
De Walrus sprak: ‘Wij nemen thans Een flinke boterham,
Hoe smakelijk als daar nog bij Azijn en peper kwam.
't Ware goed, O Oesters lief,
Als 't maal een aanvang nam.’
‘Laat ons met rust,’ riep 't Oesterkoor, En 't werd een weinig bleek.
‘Na zoveel vriend' lijkheid past slecht Zo'n ingemene streek!’
De Walrus zweeg, terwijl hij naar De verre einder keek.
‘Hoe vriendelijk,’ sprak hij daarna, ‘Te komen zo gedwee!’
De Timmerman nam toen het woord: ‘Geef ons eerst nog een snee,
Want brood erbij smaakt altijd goed, Ik neem er dus maar twee.’
De Walrus sprak: ‘Het spijt me zeer, Het doet me innig pijn,
Hen op te eten, nu ze zo Van ver gekomen zijn!’
De Timmerman zei enkel maar ‘Dik boter staat niet fijn!’
De Walrus sprak: ‘Ik ween om u, Ik heb het zeer te kwaad!’
Luid snikkend nam hij een dozijn Van 't allergrootst formaat.
En hield zijn zakdoek van batist Tegen 't betraand gelaat.
‘O Oesters,’ sprak de Timmerman, ‘Tot zover voor vandaag.
Gaan wij nu allen weer naar huis?’ Doch 't antwoord kwam slechts traag En dit
was niet verwonderlijk:
Het kwam uit beider maag.
‘Ik vind de Walrus nog het aardigst,’ zei Alice: ‘want het speet hem tenminste
nog een klein beetje voor die arme oesters.’
‘Toch at hij er meer dan de Timmerman,’ zei Tiedeldie. ‘Hij hield immers zijn
zakdoek tegen zijn gezicht zodat de Timmerman niet kon zien hoeveel hij er opat:
integendeel.’
‘Dat was gemeen!’ zei Alice verontwaardigd. - ‘Dan vind ik toch de Timmerman nog
het aardigst - want hij at er niet zo veel op als de Walrus.’
‘Maar hij at er zo veel als hij kon krijgen,’ zei Tiedeldom.
Dat was een probleem. Na een lange stilte begon Alice ‘Nu, dan waren het allebei
heel nare -’
Hier zweeg ze plotseling verschrikt, want ze hoorde iets dat haar in de oren
klonk als het puffen van een grote stoommachine in het bos vlak bij hen, hoewel
ze eerder vreesde dat het een wild beest zou zijn. ‘Zijn hier ook leeuwen of
tijgers in de buurt?’ vroeg ze angstig.
‘De Zwarte Koning snorkt enkel maar een beetje,’ zei Tiedeldie.
‘Kom maar eens mee, dan kan je hem zien,’ riepen de broers en ze namen ieder een
hand van Alice en brachten haar naar de slapende Koning.
‘Vind je hem niet snoezig?’ vroeg Tiedeldom. Alice kon niet beweren dat ze dat
vond. Hij had een grote slaapmuts op, met een kwast, en lag als een
verfrommeld bundeltje hard te snorken - ‘Straks snurkt hij nog het bos omver!’
merkte Tiedeldom op.
‘Als hij maar geen kou vat in dat natte gras,’ zei Alice die een heel attent
meisje was.
‘Nu droomt hij,’ zei Tiedeldie, ‘en waarvan denk je wel?’ Alice zei: ‘Dat weet
niemand’.
‘Van jou natuurlijk!’ riep Tiedeldie uit en klapte triomfantelijk in zijn
handen.
‘En als hij ophield met van jou te dromen, waar denk je dan wel dat je zou
zijn?’ ‘Waar ik nu ben, natuurlijk,’ zei Alice.
‘Dat denk je maar!’ antwoordde Tiedeldie verachtelijk. ‘Je zou nergens zijn. -
Je bent enkel maar iets in zijn droom!’
‘Als die Koning daar wakker zou worden,’ voegde Tiedeldom er aan toe, ‘zou je
uitgaan - floep! - net als een kaars!’
‘Niet waar!’ riep Alice verontwaardigd uit. ‘Bovendien, als ik alleen maar iets
ben in zijn droom, dan zou ik wel eens willen weten wat u bent!’
‘Dito,’ zei Tiedeldom.
‘Dito, dito,’ riep Tiedeldie.
En hij schreeuwde zo hard dat Alice, of ze wilde of niet, zei: ‘Sst! Pas op, hij
zal nog wakker worden als u zo'n kabaal maakt!’
‘Ach, het heeft helemaal geen zin dat je daarover praat,’ zei Tiedeldom, ‘want
je bent toch maar iets in zijn droom. Je weet best dat je niet echt bestaat.’
‘Ik besta wel echt!’ zei Alice en begon te huilen.
‘Je maakt jezelf geen steek echter door te huilen,’ merkte Tiedeldie op, ‘er
valt niets te huilen.’
‘Als ik niet echt bestond,’ zei Alice - en ze lachte door haar tranen heen, het
leek ook allemaal zo bespottelijk - ‘zou ik niet kunnen huilen.’
‘Je veronderstelt toch niet dat dit echte tranen zijn, hoop ik?’, onderbrak
Tiedeldom op zeer verachtelijke toon.
‘Ik weet best dat ze onzin praten,’ dacht Alice bij zich zelf, ‘en het is dom om
er om te huilen’. En ze droogde dus haar tranen af en ging voort, zo opgewekt
als ze kon. ‘In ieder geval moest ik nu maar eens het
bos uitgaan, want het wordt nu werkelijk heel donker. Denkt u dat het zal gaan
regenen?’
Tiedeldom stak een grote paraplu op boven zijn hoofd en keek er in naar boven.
‘Neen, dat geloof ik niet,’ zei hij, ‘tenminste niet hieronder. Absoluut niet’.
‘Maar zou het buiten regenen?’
‘Voor mijn part, als het zulks verkiest,’ zei Tiedeldie, ‘wij hebben er geen
bezwaar tegen. Integendeel.’
‘Zelfzuchtige kereltjes,’ dacht Alice, en ze stond net op het punt om ‘Goeden
Avond’ te zeggen en weg te gaan, toen Tiedeldom onder de paraplu uitsprong en
haar bij de pols greep en zijn ogen werden opeens groot en geel terwijl hij met
een trillende vinger wees naar iets kleins en wits dat onder de boom lag.
‘Het is maar een ratel,’ zei Alice na een nauwkeurig onderzoek van het witte
dingetje. ‘Geen ratelslang natuurlijk,’ voegde ze er haastig aan toe want ze
dacht dat hij geschrokken was: ‘alleen maar een oud rateltje - helemaal oud en
kapot.’
‘Dacht ik het niet, kapot!’ riep Tiedeldom en begon als een wildeman te
stampvoeten en aan zijn haren te trekken. ‘Kapotgemaakt, natuurlijk!’ En
tegelijkertijd keek hij naar Tiedeldie die onmiddellijk op de grond ging zitten
en zichzelf probeerde te verbergen onder de paraplu.
Alice legde haar hand op zijn arm en zei kalmerend:
‘U hoeft niet zo boos te zijn over een oude ratel.’
‘Maar het is geen oude!’ riep Tiedeldom, en zijn woede was groter dan ooit. ‘Hij
is nieuw, zeg ik je - ik heb hem gisteren gekocht - mijn mooie NIEUWE RATEL-
TJE!’ en zijn stem sloeg over in een luid geschreeuw.
Al die tijd deed Tiedeldie zijn best om de paraplu dicht te doen, met zichzelf
erin, en dat was zo iets wonderlijks dat het Alice's aandacht helemaal afleidde
van de boze broer. Maar het lukte hem niet helemaal en tenslotte rolde hij
omver, in de paraplu gewikkeld
en alleen zijn hoofd stak er uit. Daar lag hij nu. Zijn mond en zijn grote ogen
gingen open en dicht. -
‘Hij lijkt sprekend op een vis,’ dacht Alice.
‘Je bent natuurlijk bereid te duelleren?’ zei Tiedeldom op kalmere toon.
‘Het zal wel moeten,’ antwoordde de ander bedremmeld en hij kroop uit de
paraplu, ‘maar zij moet helpen om ons op te tuigen.’
Zo gingen de gebroeders hand in hand het bos in en kwamen kort daarna terug, hun
armen vol met aller-
hande zaken, zoals: kussens, dekens, haardkleedjes, tafelkleden, potdeksels en
kolenschoppen. ‘Ik hoop dat je enige handigheid bezit in het vastspelden en
knopen leggen,’ sprak Tiedeldom. ‘We moeten al deze dingen op een of andere
manier aan.’
Alice zei later, dat ze van haar leven nog nooit zo'n drukte over iets had zien
maken
-zo waren die twee in de weer - en wat trokken ze een massa aan - en wat hadden
ze een moeite met touwtjes en knopen vastmaken - ‘Werkelijk, het zijn gewoonweg
net twee pakken oude kléren als ze klaar zijn!’ zei ze bij zich zelf terwijl ze
een sluimerrol om de hals van Tiedeldie schikte, ‘Om te zorgen dat mijn hoofd
niet
afgehakt wordt,’ zei hij.
‘Dat is namelijk,’ voegde hij er op zeer ernstige toon aan toe, ‘een van de
ergste dingen die je in een duel kunnen overkomen - dat je hoofd afgehakt
wordt.’
Alice schoot hard in de lach, maar ze slaagde er in om het op hoesten te doen
lijken, om zijn gevoelens niet te kwetsen.
‘Zie ik erg bleek?’ zei Tiedeldom, en kwam naar haar toe om zijn helm vast te
laten knopen. (Hij noemde het een helm, hoewel het werkelijk veel meer op een
braadpan leek).
‘Ja - wel een beetje,’ antwoordde Alice vriendelijk.
‘Over het algemeen ben ik zeer dapper,’ ging hij zachtjes voort, ‘maar vandaag
heb ik hoofdpijn.’
‘En ik heb kiespijn!’ zei Tiedeldie, die zijn opmerking gehoord had. ‘Veel erger
dan jij!’
‘Dan moest u eigenlijk vandaag maar liever niet
duelleren,’ zei Alice, die dacht dat het een goede gelegenheid was om ze te
verzoenen. ‘We moeten een beetje duelleren, maar ik voel er weinig voor om het
lang te laten
duren,’ zei Tiedeldom. ‘Hoe laat is het nu?’ Tiedeldie keek op zijn horloge en
zei: ‘Half vijf.’
‘Laten we dan duelleren tot zes uur, en dan gaan eten,’ zei Tiedeldom.
‘Best,’ zei de ander tamelijk droefgeestig: ‘en zij kan toekijken - alleen, kom
maar niet te dicht bij,’ voegde hij er aan toe: ‘Over het algemeen raak ik alles
wat ik zie, als ik werkelijk op dreef kom.’
‘En ik raak alles wat er binnen mijn bereik komt,’ riep Tiedeldom, ‘of ik het
zie of niet.’
Alice lachte, ‘Dan zult u toch wel dikwijls de bomen raken,’ merkte ze op.
Tiedeldom zag met een vergenoegde glimlach om zich heen. ‘Ik geloof niet,’ zei
hij, ‘dat er, een heel eind in de omtrek, nog een boom overeind zal staan, tegen
de tijd dat we klaar zijn.’
‘En dat allemaal om een rateltje!’ zei Alice die nog altijd hoopte dat ze zich
zo misschien een beetje zouden schamen om te duelleren voor een kleinigheid.
‘Ik zou het niet zo erg gevonden hebben,’ zei Tiedeldom, ‘als het niet een
nieuwe geweest was.’
‘Ik wou dat de ontzaglijke monsterkraai maar kwam!’ dacht Alice.
‘Je weet dat er maar één sabel is,’ zei Tiedeldom tegen zijn broer: ‘maar jij
kan de paraplu krijgen - die is even scherp. Maar we moeten nu toch gauw
beginnen. Het wordt zo donker als iets.’
‘En nog donkerder,’ zei Tiedeldie.
De duisternis viel zo plotseling in dat Alice dacht dat er een onweer op komst
was. ‘Wat is dat een dikke zwarte wolk!’ zei ze. ‘En wat komt hij vlug naderbij!
Neen maar, ik geloof warempel dat hij vleugels heeft!’
‘'t Is de kraai!’ riep Tiedeldom verschrikt, met een schelle stem; en de twee
broertjes lichtten hun hielen en waren op hetzelfde ogenblik verdwenen.
Alice liep een eindje het bos in en hield stil onder een grote boom. ‘Hier kan
hij me nooit te pakken krijgen,’ dacht ze: ‘hij is veel te groot om zichzelf
tussen de bomen te wringen. Maar ik wou, dat hij niet zo klapwiekte - hij
veroorzaakt gewoon een orkaan in het bos - kijk, daar waait iemand's shawl weg.’
Wol en water
TERWIJL ze dit zei ving ze de shawl op en keek rond van wie hij kon zijn: een
ogenblik later kwam de Witte Koningin als een wilde door het bos hollen, met
haar armen wijd uitgestrekt, alsofze vloog, en Alice ging haar heel beleefd
tegemoet met de shawl.
‘Ik was gelukkig in de buurt,’ zei Alice en ze hielp haar de shawl weer om doen.
De Witte Koningin keek enkel maar verschrikt en hulpeloos en ze fluisterde als
maar door iets bij zichzelf dat klonk als ‘Rhabarber, rhabarber,’ en Alice
begreep dat, als ze prijs stelde op conversatie, het van haar uit zou moeten
gaan. En een beetje verlegen begon ze dus: ‘Bekleedt u de waardigheid van Witte
Koningin?’
‘Ja, tenminste als je dat bekleden noemt,’ zei de Koningin. ‘Ik heb daar andere
opvattingen over.’
Het leek Alice niet goed om al aan het begin van een gesprek ruzie te maken,
daarom glimlachte ze en zei: ‘Als ik iets verkeerd gezegd heb, wil ik wel
overnieuw beginnen, als Uwe Majesteit maar zegt hoe.’
‘Maar ik wil helemaal niet bekleed worden!’ kreunde de arme Koningin. ‘Ik ben al
twee uur lang bezig geweest om mezelf te kleden.’
‘Toch zou het helemaal geen kwaad kunnen,’ dacht Alice, ‘als ze iemand had om
haar te kleden, ze zag
er zo vreselijk slordig uit.’ ‘Alles is even gekreukeld,’ dacht Alice bij zich
zelf, ‘en ze is een en al speld!’
‘Mag ik Uw shawl voor u in orde brengen?’ voegde ze er hardop aan toe. ‘Ik weet
niet wat er aan mankeert!’ zei de Koningin
droefgeestig ‘hij is uit zijn humeur, geloof ik. Ik heb hem overal vastgespeld,
maar je kan het hem maar niet naar de zin maken!’
‘Hij kan werkelijk niet goed zitten, als u hem helemaal aan een kant
vastspeldt,’ zei Alice en ze deed hem voorzichtig goed; ‘en lieve hemel, wat is
er met Uw haar?’
‘De borstel is er in vastgeraakt!’ zei de Koningin zuchtend. ‘En de kam heb ik
gisteren verloren.’
Alice verloste behoedzaam de borstel en deed haar best om het haar in orde te
maken. ‘Kijk, nu ziet u er heel wat netter uit!’ zei ze, nadat ze het grootste
deel van de haarspelden veranderd had. ‘Maar u moet nodig een kamermeisje
hebben!’
‘Ik wil jou gerust nemen, met plezier! zei de Koningin. ‘Een dubbeltje per week,
en om de dag jam.’
Alice kon er niets aan doen, maar ze moest lachen en zei: ‘Ik wil niet dat U mij
neemt
-en om jam geef ik niet.’
‘Het is anders heel goede jam,’ zei de Koningin. ‘Nu, vandaag heb ik in ieder
geval geen trek.’
‘Je zou het niet eens krijgen, ook al wou je,’ zei de Koningin. ‘De regel is:
morgen jam en gisteren jam - maar nooit vandaag jam.’
‘Soms zal het toch wel eens ‘vandaag jam’ moeten zijn,’ merkte Alice op.
‘Neen, dat kan niet,’ zei de Koningin. ‘Het is: jam om de andere dag, en vandaag
is nu eenmaal niet de andere dag, snap je?’
‘Ik begrijp u niet,’ zei Alice. ‘Het is vreselijk verwarrend!’
‘Dat komt door het achteruitleven,’ zei de Koningin vriendelijk: ‘dat maakt je
in het begin altijd een beetje duizelig.’
‘Achteruit leven?’ vroeg Alice zeer verwonderd, ‘daar heb ik nog nooit van
gehoord!’
‘- maar het heeft één groot voordeel: je geheugen werkt vooruit en achteruit.’
‘Mijn geheugen werkt altijd maar één kant op,’ zei Alice. ‘Ik kan me de dingen
niet herinneren voordat ze gebeuren.’
‘Een geheugen dat alleen maar achteruit werkt is maar een zielig iets,’ vond de
Koningin.
‘Wat voor dingen kunt u zich het best herinneren?’ waagde Alice te vragen. ‘O,
de dingen die over twee weken gebeurden,’
antwoordde de Koningin achteloos. ‘Daar hebben we b.v.’ ging ze verder, terwijl
ze een groot stuk trekpleister op haar vinger plakte, ‘de Loper van de Koning.
Hij zit nu in de gevangenis, voor straf: het proces begint pas volgende
Woensdag, en zijn misdaad
begaat hij natuurlijk het allerlaatst.’
‘Maar als hij die misdaad nu eens nooit begaat?’ zei Alice.
‘Dat zou nog het allerbeste zijn, vind je niet?’ zei de Koningin en ze bond de
pleister met een bandje om haar vinger.
Alice voelde, dat ze daar niet tegenop kon. ‘Dat zou natuurlijk het allerbeste
zijn,’ zei ze, ‘maar dat hij gestraft wordt zou dan toch niet het allerbeste
zijn.’
‘Daarin vergis je je in ieder geval,’ zei de Koningin, ‘heb je wel eens straf
gehad?’ ‘Alleen als ik het verdiende,’ zei Alice.
‘En dat was voor jou het allerbeste, of niet?’ zei de Koningin triomfantelijk.
‘Ja, maar dan had ik ook de dingen gedaan waar ik straf voor kreeg,’ zei Alice,
‘en dat is het grote verschil.’
‘Maar als je niets gedaan had’ zei de Koningin, ‘zou dat nog veel beter geweest
zijn: beter, beter,
beter!’ Haar stem ging hoger met elke keer ‘beter’, totdat hij met een gil
oversloeg. Alice was juist op het punt om te zeggen: ‘Daar klopt ergens iets
niet -’ toen de
Koningin begon te schreeuwen, zo hard dat Alice haar zin moest afbreken.
‘O, o, o!’ riep de Koningin en schudde haar hand alsof hij er af moest. ‘Mijn
vinger bloedt. O, o, o!’
Haar gegil leek zo sprekend op het fluiten van een stoommachine, dat Alice
allebei haar handen tegen haar oren moest houden.
‘Wat is er toch aan de hand?’ zei ze, zo gauw ze de kans zag om zich
verstaanbaar te maken. ‘Heeft u zich in uw vinger geprikt?’
‘Nog niet,’ zei de Koningin, ‘maar dat zal niet lang meer duren - o, o, o!’
‘Wanneer denkt u het te doen?’ vroeg Alice, op het punt om in lachen uit te
barsten. ‘Zodra ik mijn shawl vast maak,’ kreunde de arme Koningin, ‘zal de
broche tegelijk
weer los gaan. O, o, o!’ Ze had het nog niet gezegd of de broche vloog open, en
de Koningin greep er in het wilde weg naar en probeerde hem weer te sluiten.
‘Pas op!’ riep Alice. ‘U houdt hem helemaal verkeerd vast!’ En ze greep naar de
broche, maar het was te laat: de speld was losgeschoten en de Koningin had zich
in haar vinger geprikt.
‘Nu zie je waarom ik bloedde,’ zei ze glimlachend tot Alice. ‘En nu zie je
meteen hoe alles hier gaat.’
‘Maar waarom gilt u nu niet?’ vroeg Alice en ze
hield haar handen al gereed om ze tegen haar oren te houden.
‘Met het gillen ben ik immers al klaar,’ zei de Koningin. ‘Waarom zou ik het
allemaal weer overdoen?’
Onderwijl werd het lichter. ‘Ik denk dat de kraai weggevlogen is,’ zei Alice.
‘Ik ben blij toe. Ik dacht eerst dat de avond viel.’
‘Ik wou dat ik blij kon zijn!’ zei de Koningin. ‘Ik kan maar nooit onthouden hoe
dat moet. Jij bent toch wel goed af: je woont in dit bos en je bent blij wanneer
je
wilt!’
‘Het is hier alleen zo vreselijk eenzaam!’ zei Alice op weemoedige toon en bij
de gedachte aan haar eenzaamheid rolden twee grote tranen langs haar wangen.
‘O, houd alsjeblieft op!’ riep de arme Koningin handenwringend van wanhoop.
‘Bedenk wat een grote meid je bent. Bedenk wat een eind je vandaag gelopen hebt.
Bedenk hoe laat het is. Bedenk ik weet niet wat, als je maar niet huilt.’
Nu moest Alice toch door haar tranen heen lachen of ze wilde of niet. ‘Kunt u uw
tranen inhouden door iets te bedenken?’ vroeg ze.
‘Natuurlijk, dat is de manier,’ zei de Koningin zeerbeslist: ‘niemand kan twee
dingen tegelijk doen, begrijp je. Laten we beginnen te bedenken hoe oud je bent
- vertel me dat eens.’
‘Ik ben zeven en een half precies.’
‘Je hoeft niet te zeggen ‘precies,’ zei de Koningin. ‘Zonder dat geloof ik je
ook wel. Nu zal ik jou eens
iets vertellen om te geloven. Ik ben net honderd-enéén jaar, vijf maanden en een
dag.’
‘Dat geloof ik niet,’ zei Alice.
‘Och hemel!’ zei de Koningin op medelijdende toon. ‘Probeer nog maar eens: haal
diep adem en sluit je ogen.’
Alice lachte. ‘Dat hoef ik niet te proberen,’ zei ze: ‘je kan geen onmogelijke
dingen geloven.’
‘Ik zie wel, dat je niet veel oefening hebt,’ zei de Koningin. ‘Toen ik zo oud
was als jij, deed ik altijd een half uur per dag geloofoefeningen. Ja, soms
geloofde ik niet minder dan zes onmogelijke dingen voor het ontbijt. Daar gaat
mijn shawl weer!’
Terwijl ze sprak was de broche weer los gegaan en een plotselinge windvlaag woei
haar shawl over een slootje. De Koningin spreidde haar armen weer uit en vloog
er achter aan, en dit maal gelukte het haar om hem zelf te pakken. ‘Ik heb hem!’
riep ze triomfantelijk.
‘Nu zal ik hem zelf vastspelden, helemaal alleen, kijk maar!’
‘Is uw vinger weer een beetje beter?’ vroeg Alice beleefd en ze sprong achter de
Koningin aan over het slootje.
‘O, veel beter!’ riep de Koningin, en haar stem sloeg over. ‘Veel be-e-ter!
be-e-e-ter... be-e-e-!’ Dit laatste woord ging over in een lang geblaat en het
klonk zo schaapachtig dat Alice er werkelijk van schrok.
Ze keek naar de Koningin, die zich plotseling in wol gehuld scheen te hebben.
Alice wreef haar ogen uit en keek nog eens. Wat was er allemaal gebeurd?
Ze begreep er niets van. Was ze in een winkel? En was dat werkelijk - was dat
werkelijk een schaap dat daar achter de toonbank zat? Al wreef ze nog zo in haar
ogen, ze kon er niets anders van maken: ze was in een
donker winkeltje, en leunde met haar ellebogen op de toonbank, en tegenover haar
zat een oud schaap in een leunstoel te breien en zo nu en dan keek het op van
haar werk en zag haar aan door een grote bril.
‘Wat zal het zijn?’ vroeg het Schaap tenslotte en het keek weer even van haar
breiwerk op.
‘Dat weet ik eigenlijk nog niet,’ zei Alice beleefd. ‘Ik zou graag eerst eens
rondkijken, als dat mag.’
‘Je kan vóór je kijken en links en rechts, als je dat wilt,’ zei het Schaap;
‘maar je kan niet helemaal rondkijken - tenzij je ogen in je achterhoofd hebt.’
Aangezien Alice deze niet had draaide ze zich maar om en ging naar de planken
toe om eens te kijken.
De winkel scheen vol te zijn met allerlei vreemde dingen - maar het gekst van
alles was dat, telkens wanneer ze strak naar één plank keek om te ontdekken wat
er nu eigenlijk opstond, die éne plank juist altijd helemaal leeg was, hoewel de
andere er omheen zo vol stonden dat er niets meer bij kon.
‘Wat zweeft alles hier toch rond!’ zei ze tenslotte klagelijk, nadat ze een hele
tijd verdaan had om een groot kleurig ding te volgen dat soms op een pop leek en
soms op een naaidoos, en dat altijd op de plank was boven degene waarnaar ze
keek.
‘Dat ergert me nog het meest - maar wacht eens,’ voegde ze er aan toe en ze
kreeg plotseling een inval. ‘Ik ga het na tot aan de bovenste plank en dan zou
ik wel eens willen zien of het door de zolder heen kan.’
Maar ook deze opzet mislukte: ‘het ding’, ging doodrustig door de zolder heen
alsof dat de gewoonste zaak van de wereld was.
‘Ben jij een kind of een tol?’ vroeg het Schaap en ze nam nog een paar
breinaalden. ‘Straks maak je me nog duizelig als je zo rond blijft draaien.’ Ze
breide nu met veertien paar naalden tegelijk, en Alice keek in stomme
verwondering toe.
‘Hoe kan ze toch breien met zoveel naalden?’ dacht het arme kind verbaasd.
‘Ieder ogenblik gaat ze meer op een stekelvarken lijken!’
‘Kan je roeien?’ vroeg het Schaap en terwijl ze dat zei overhandigde ze haar een
paar breinaalden.
‘Ja, een beetje - maar niet op het droge - en niet met breinaalden -,’ begon
Alice, maar de naalden in haar handen veranderden plotseling in roeiriemen en ze
bemerkte dat ze in een bootje zaten dat langs een rivieroever gleed: nu bleef er
dus niets anders over dan het maar eens te proberen.
‘Strijken!’ riep het Schaap en ze nam nog een paar naalden.
Alice vond niet dat ze hierop iets behoefde te antwoorden. Ze zei dus niets maar
trok zo hard ze kon. Er was iets heel vreemds aan de hand met het water, vond
ze, want telkens raakten de riemen erin vast en dan kon zij ze bijna niet meer
los krijgen.
‘Strijken, strijken!’ riep het Schaap weer en nam weer een paar naalden. ‘Straks
vang je nog een snoek.’
‘Een klein lief snoekje!’ dacht Alice. ‘Wat zou dat leuk zijn.’
‘Hoor je niet dat ik zeg “strijken”?’ riep het Schaap boos en nam een hele bos
naalden tegelijk.
‘Ja zeker,’ zei Alice, ‘Dat hebt u al meer gezegd en hard ook. Maar waar zijn
toch die snoeken!’
‘In het water, natuurlijk!’ zei het Schaap en stak een paar naalden in haar haar
omdat haar handen vol waren. ‘Strijken, zeg ik!’
‘Waarom zegt u toch steeds ‘strijken’?’ vroeg Alice
eindelijk een beetje ongeduldig. ‘Ik ben toch geen strijkster.’ ‘Dat ben je
wel,’ zei het Schaap, ‘en een heel domme.’
Alice was hierdoor nogal beledigd zodat het gesprek een poosje stokte terwijl
het bootje zachtjes voortgleed, soms tussen hele velden waterplanten door (die
maakten dat de riemen erger dan ooit in het water vast bleven steken), en soms
onder bomen door, maar steeds verrezen aan beide zijden de oevers hoog boven hun
hoofden.
‘O, alstublieft! Daar staan waterlelies!’ riep Alice plotseling verrukt uit.
‘Echte waterlelies - en wat mooie!’
‘Daarom hoef je niet ‘alstublieft’ tegen me te zeggen,’ zei het Schaap zonder
van haar breiwerk op te zien: ‘Ik heb ze daar niet geplant, en ik ben niet van
plan om ze er weg te halen.’
‘Neen, maar ik bedoelde, mogen we alstublieft even wachten om er een paar te
plukken?’ bedelde Alice. ‘Vindt u het heel erg als we even stil houden?’
‘Hoe kan ik nu stilhouden?’ zei het Schaap. ‘Als jij ophoudt met roeien, zal de
boot vanzelf stil blijven liggen.’
Alice liet dus de boot zo maar met de stroom meeglijden, totdat ze zachtjes
temidden van de waterlelies dreven. Toen rolde ze haar mouwen op en stak haar
armen tot aan de elleboog in het water om een flink stuk van de stengel te
pakken te krijgen voordat ze de bloemen afplukte - en even vergat Alice hele-
maal dat er een Schaap bij haar in de boot zat te breien en boog zich over
boord, zo ver dat haar verwarde haar aan de onderkant helemaal nat werd - en
haar scherpe ogen ontdekten telkens meer van die snoezige waterlelies.
‘Ik hoop maar dat de boot niet omslaat!’ zei ze bij zichzelf. ‘O, wat is dat een
mooie! Jammer dat ik er niet bij kan.’ En het was eigenlijk ook heel vervelend
(‘net of ze het expres doen,’ dacht ze) dat, hoewel ze, terwijl de boot
voorbijgleed een heleboel waterlelies te pakken kon krijgen, er toch altijd een
nog veel mooiere was waar ze niet bij kon.
‘De mooiste zijn altijd het verste weg!’ zei ze tenslotte, en ze zuchtte over de
eigenwijsheid van de waterlelies om zo ver weg te groeien, en, met een hoog rode
kleur en haar handen en haren druipend nat, hees ze zichzelf weer binnen boord,
en begon haar aanwinsten netjes te schikken.
Wat gaf het dat de waterlelies al dadelijk begonnen te verwelken en al hun kleur
en frisheid verloren, zodra ze ze geplukt had? Zelfs echte waterlelies blijven
maar heel kort goed - en deze smolten bijna als sneeuw toen ze aan haar voeten
opgehoopt lagen, want het waren bovendien droom-waterlelies - maar Alice merkte
het nauwelijks op want er waren zoveel andere wonderlijke dingen om over te
denken.
Ze waren nog niet veel verder gekomen toen het uiteinde van een van de
roeispanen in het water vast raakte en maar niet los ervan kon komen (zo
vertelde Alice later) en het gevolg ervan was dat het andere einde ervan haar
een slag onder de kin gaf en Alice,
die gilde ‘O, o, o,’ werd gewoonweg van haar bankje geveegd en kwam terecht
tussen de waterlelies.
Maar het deed gelukkig niet erg pijn en ze was al gauw weer overeind;
ondertussen ging het Schaap voort met breien alsof er niets gebeurd was.
‘Daar had je bijna een mooie snoek gevangen!’ merkte ze op, terwijl Alice weer
ging zitten, blij dat ze nog binnen boord was.
‘O ja? Ik heb niets gezien,’ zei Alice en tuurde voorzichtig over boord in het
donkere water. ‘Jammer dat hij losliet - ik zou graag een leuk snoekje mee naar
huis genomen hebben!’ maar het Schaap lachte alleen maar smalend en ging door
met breien.
‘Zijn er hier veel snoeken?’ vroeg Alice.
‘Snoeken en al wat je maar hebben wilt,’ zei het Schaap: ‘keus genoeg, maar nu
moet je toch een besluit nemen. Wat wil je kopen?’
‘Kopen!’ herhaalde Alice, half verbaasd, half verschrikt - want de riemen en de
boot, en de rivier, waren allemaal tegelijk verdwenen en ze was weer terug in
het donkere winkeltje.
‘Ik zou graag een ei willen hebben,’ zei ze bedeesd. ‘Hoeveel kosten ze?’
‘Een kwartje per stuk en een dubbeltje de twee,’ antwoordde het Schaap. ‘Zijn
twee dan goedkoper dan één?’ vroeg Alice verbaasd en haalde haar
portemonnaie te voorschijn.
‘Ja, maar als je er twee koopt moet je ze allebei opeten,’ zei het Schaap. ‘Geef
mij er dan maar één,’ zei Alice en legde het
geld op de toonbank. Want ze dacht bij zichzelf, ‘Misschien zijn ze helemaal
niet lekker.’
Het Schaap nam het geld, en deed het in een doos;
toen zei zij: ‘ik geef de mensen nooit iets in hun hand - dat gaat niet - je
moet het zelf pakken.’ En tegelijkertijd ging ze naar het andere eind van de
winkel en zette een ei rechtop op een plank.
‘Ik vraag me af waarom dat niet gaat,’ dacht Alice en ze baande zich een weg
tussen de tafels en stoelen, want achterin was de winkel erg donker.
‘Ik geloof dat het ei steeds verder weggaat, hoe verder ik loop. Even kijken, is
dit een stoel? Hé, er zitten warempel takken aan! Wat raar, bomen in een winkel!
En hier is zelfs een slootje! Nu maar, dit is de gekste winkel die ik ooit
gezien heb.’
Zo ging ze voort en geraakte bij iedere stap in grotere verbazing, want alles
waar ze bij kwam veranderde op hetzelfde ogenblik in een boom, en ze was ervan
overtuigd, dat het met het ei precies eender zou gaan.
Hompie Dompie
MAAR het ei werd als maar groter en het begon hoe langer hoe meer op een mens te
lijken: toen ze er nog maar een paar meter van af was zag ze dat het oren had en
een neus en een mond; en toen ze dichtbij gekomen was zag ze duidelijk dat het
HOMPIE DOMPIE zelf was. ‘Dat kan niemand anders zijn!’ zei ze bij zich zelf.
‘Dat weet ik zo zeker als wanneer zijn naam op zijn gezicht geschreven stond!’
Het zou er wel honderd maal op gekund hebben, zo geweldig groot was zijn
gezicht. Hompie Dompie zat, als een Turk, met gekruiste benen boven op een hoge
muur, zo smal dat Alice zich verbaasd afvroeg hoe hij zijn evenwicht kon
behouden - hij keek strak een andere kant op en nam hoegenaamd geen notitie van
haar, zodat ze dacht dat hij opgezet was.
‘En wat lijkt hij sprekend op een ei!’ zei ze hardop en ze stond klaar om hem op
te vangen want ze verwachtte ieder ogenblik dat hij er af zou vallen.
‘Ik vind het bijzonder onaangenaam,’ zei Hompie Dompie na een lange stilte en
keek onder het spreken langs Alice heen, ‘om een ei genoemd te worden -
bijzonder onaangenaam!’
‘Ik zei, dat u op een ei leek, mijnheer,’ legde Alice uit. ‘En er zijn hele
mooie eieren,’ voegde ze er aan toe in de hoop dat hij haar opmerking toch nog
als een complimentje zou opvatten.
‘Sommige mensen,’ zei Hompie Dompie, nog steeds zonder haar aan te kijken,
‘hebben niet meer benul dan een klein kind!’
Alice wist niet wat ze hierop moest zeggen, het had niet veel weg van een
gesprek, vond ze, want hij zei eigenlijk nooit iets tegen haar; zijn laatste
woorden waren blijkbaar gericht tot een boom - daarom stond ze op en zei
zachtjes voor zich uit:
‘Hompie Dompie zat op een muur, Viel er af en was zeer overstuur.
's Konings ruiters te paard en soldaten tesamen
Konden Hompie Dompie niet helpen toen ze bij hem kwamen.’
‘Die laatste regel is veel te lang voor de maat,’ voegde ze er bijna hardop aan
toe en vergat dat Hompie Dompie het zou kunnen horen.
‘Sta daar niet in jezelf te mompelen,’ zei Hompie Dompie, en keek haar voor de
eerste maal aan, ‘maar zeg hoe je heet en wat je komt doen.’
‘Ik heet Alice, maar -’
‘Een zeldzaam stomme naam!’ viel Hompie Dompie haar ongeduldig in de rede. ‘Wat
betekent dat?’
‘Moet een naam iets betekenen?’ vroeg Alice onzeker.
‘Natuurlijk,’ zei Hompie Dompie met een schamper lachje: ‘mijn naam duidt mijn
vorm aan - en dat is een bijzonder mooie vorm. Met een naam als de jouwe kan je
zowat alle vormen hebben.’
‘Waarom zit u hier zo alleen?’ vroeg Alice, die geen ruzie wou maken.
‘Wel omdat er niemand bij me is!’ riep Hompie Dompie. ‘Dacht je dat ik daar geen
antwoord op wist? Vraag nog maar eens’.
‘Gelooft u niet dat het op de grond veiliger voor u is?’ ging Alice verder,
helemaal niet om hem weer een raadseltje op te geven maar eenvoudig omdat ze
oprecht bezorgd was voor dit vreemde schepsel. ‘Die muur is wel erg smal.’
‘Wat een ontzettend makkelijke raadsels geef jij op,’ mopperde Hompie Dompie.
‘Natuurlijk geloof ik dat niet! en als ik er af zou vallen - en daar is geen
enkele kans op - maar als ik -’ Hij perste zijn lippen op elkaar en zag er zo
plechtig en indrukwekkend uit dat Alice bijna moest lachen, ‘zelfs als ik viel,’
ging hij voort ‘heeft de Koning me beloofd - aha, verbleek als je wilt! Zo iets
had je niet verwacht, is het wel? De Koning heeft me beloofd - eigenmondig - om
- om -
‘Om al zijn ruiters te paard en al zijn soldaten te sturen,’ viel Alice hem in
de rede, en dat was erg dom van haar.
‘Wel heb ik ooit, dat is het toppunt!’ riep Hompie Dompie, en werd rood van
opwinding. ‘Je hebt aan de deur geluisterd - en achter de bomen - en in de
schoorstenen - anders zou je dat niet weten!’
‘Dat heb ik werkelijk niet gedaan!’ zei Alice beleefd. ‘Het staat in een boek.’
‘Ja, natuurlijk. Zulke dingen schrijven ze in een boek, dat is waar,’ zei Hompie
Dompie en zijn stem klonk wat bedaarder. ‘Dat is nu wat je noemt Vaderlandse
Geschiedenis. Nu, kijk me goed aan! Ik ben iemand
die tot een Koning gesproken heeft, dat ben ik: misschien zie je zo iemand nooit
meer: en, om te tonen dat ik niet hoogmoedig ben, mag je me een hand geven!’ En
met een grijns die bijna van oor tot oor reikte, boog hij voorover (en het
scheelde een haar of hij was daarbij van de muur gevallen) en reikte Alice de
hand. Toen ze
zijn hand aannam keek ze een beetje bezorgd naar hem. ‘Als hij nog wat meer
lachte zouden zijn mondhoeken elkaar aan de achterkant ontmoeten,’ dacht ze: ‘en
dan
weet ik niet wat er met zijn hoofd zou gebeuren! Ik vrees dat het er af zou
vallen.’
‘Ja, al zijn ruiters te paard en al zijn soldaten,’ ging Hompie Dompie verder.
‘Ze
zouden me in een wip weer overeind helpen, vast. Maar dit gesprek gaat een
beetje te snel: laten we terugkeren tot de op een na laatste opmerking.’
‘Het spijt me wel, maar die kan ik me niet goed meer herinneren,’ zei Alice
onderdanig.
‘In dat geval beginnen we overnieuw,’ zei Hompie Dompie, ‘en het is mijn beurt
om een onderwerp te kiezen -’ (‘Hij praat er net over alsof het een spelletje
is!’ dacht Alice). ‘Hier is dus mijn vraag. Hoe oud zei je ook alweer dat je
was?’
Alice rekende vlug even uit en zei: ‘Zeven jaar en zes maanden.’
‘Fout!’ riep Hompie Dompie triomfantelijk. ‘Daar heb je niets van gezegd!’ ‘Ik
dacht dat u bedoelde ‘Hoe oud ben je?’ legde Alice uit.
‘Als ik dat bedoeld had, zou ik het gezegd hebben,’ zei Hompie Dompie. Alice
wilde niet weer ruzie krijgen en zweeg dus.
‘Zeven jaar en zes maanden!’ herhaalde Hompie Dompie bedachtzaam.
‘Een vervelende leeftijd. Als je het mij gevraagd had, zou ik gezegd hebben:
‘houd op bij je zevende jaar’ - maar nu is het te laat.’
‘Ik vraag nooit of ik ouder mag worden of niet,’ zei Alice boos.
‘Ben je daar soms te verwaand voor?’ informeerde Hompie Dompie.
Bij deze vraag werd Alice nog bozer. ‘Ik bedoel,’ zei ze, ‘een mens kan het niet
helpen dat hij ouder wordt.’
‘Een mens niet, misschien,’ zei Hompie Dompie: ‘maar twee wel. Met de nodige
hulp kan je misschien wel ophouden bij je zevende jaar.’
‘Wat een prachtige ceintuur heeft u aan!’ zei Alice plotseling (ze hadden het nu
al lang genoeg over leeftijden gehad, vond ze en als ze werkelijk om de beurt
een onderwerp mochten kiezen, was het nu haar beurt) ‘Dat wil zeggen,’
verbeterde ze zichzelf bij nader inzien, ‘een mooie das, bedoel ik - neen, een
ceintuur, ik bedoel - neemt u me niet kwalijk!’ ging ze wanhopig verder, want
Hompie Dompie keek
zwaar beledigd, en ze wenste dat ze dat onderwerp niet gekozen had. ‘Als ik maar
wist,’ zei ze bij zichzelf, ‘wat zijn hals en wat zijn middel was!’
Hompie Dompie was blijkbaar erg boos, hoewel hij een tijdlang niets zei.
Tenslotte sprak hij weer, dat wil zeggen, hij liet een dof gegrom horen.
‘Zo iets heb ik nog nooit meegemaakt,’ zei hij, ‘ze kan nog niet eens een das
van een ceintuur onderscheiden!’
‘Ik ben heel dom, dat weet ik,’ zei Alice, zo nederig dat Hompie Dompie zich
liet vermurwen.
‘Het is een das, meisje, en zoals je zegt, een bijzonder mooie. Het is een
geschenk van de Witte Koning en Koningin. Wat zeg je daarvan?’
‘Werkelijk?’ zei Alice, die blij was toen ze bemerkte dat ze dan nu toch een
goed onderwerp gekozen had.
‘Ze gaven hem aan mij,’ vervolgde Hompie Dompie nadenkend, en hij sloeg zijn ene
knie over de ander en hield hem met zijn handen omkneld, ‘ze gaven hem aan mij -
als een on-verjaardagscadeau.’
‘Neemt u me niet kwalijk, maar -’ zei Alice, die er niets van begreep. ‘Er valt
niets kwalijk te nemen,’ zei Hompie Dompie.
‘Ik bedoel, wat is een on-verjaardagscadeau?’
‘Een cadeau dat je krijgt als het je verjaardag niet is, dat spreekt nogal
vanzelf.’ Alice dacht even na. ‘Ik voel het meest voor verjaarscadeaux,’ zei ze
tenslotte. ‘Je weet niet wat je zegt!’ riep Hompie Dompie. ‘Hoeveel dagen gaan
er in een
jaar?’
‘Driehonderdvijfenzestig,’ zei Alice. ‘En hoeveel verjaardagen heb je?’
‘Eén.’
‘En als je één van driehonderdvijfenzestig aftrekt, wat blijft er dan over?’
‘Driehondervierenzestig, natuurlijk.’
Hompie Dompie scheen te aarzelen. ‘Ik zou dat liever eerst eens op papier zien,’
zei hij.
Alice moest even lachen toen ze haar opschrijfboekje voor de dag haalde en voor
hem uitrekende:
Hompie Dompie nam het opschrijfboekje en keek er onderzoekend naar. ‘Dat lijkt
me wel goed,’ begon hij.
‘U houdt het onderste boven,’ onderbrak Alice hem.
‘O ja, natuurlijk!’ zei Hompie Dompie opgewekt, terwijl Alice het boekje voor
hem omdraaide. ‘Ik zei ook al: dat lijkt me wel goed, - maar ik heb nu eigenlijk
geen tijd om het helemaal na te rekenen - in ieder geval blijkt er uit dat er
driehonderdvierenzestig dagen zijn waarop je on-verjaardagscadeaux kunt
krijgen.’
‘Zeker,’ zei Alice.
‘En maar één voor verjaardagscadeaux, snap je? Waar blaf je nu?’ ‘Wat bedoelt u
daar nu mee?’ vroeg Alice.
Hompie Dompie glimlachte verachtelijk. ‘Dat weet je natuurlijk niet, je weet ook
niets. Het beteekent ‘Waar blijf je nu?’
‘Maar blaffen en blijven is toch niet hetzelfde,’ zei Alice.
‘Als ik een woord gebruik,’ zei Hompie Dompie misprijzend, ‘betekent dat woord
precies wat ik verkies - niet meer en niet minder.’
‘De vraag is nu maar,’ zei Alice, ‘of je aan één woord zoveel verschillende
betekenissen kunt geven.’
‘De vraag is,’ zei Hompie Dompie, ‘wie de baas is - uit.’
Alice was te verwonderd om iets te zeggen; daarom begon Hompie Dompie na een
poosje weer. ‘Ze hebben karakter, sommige tenminste - vooral werk-
woorden: ze zijn verschrikkelijk trots - met bijvoeglijke naamwoorden kan je
doen wat je wilt, maar niet met werkwoorden - maar ik kan ze allemaal aan!
Bastonnade! dat zeg ik!’
‘Zoudt u me alstublieft kunnen vertellen,’ zei Alice, ‘wat dat betekent?’
‘Nu praat je tenminste als een verstandig kind,’ zei Hompie Dompie en keek zeer
vergenoegd. ‘Ik bedoelde met ‘bastonnade’ dat we het lang genoeg over dit
onderwerp gehad hebben, en dat je wel eens zou kunnen vertellen wat je nu van
plan bent, want ik neem aan, dat je niet de rest van je leven hier zult willen
blijven.’
‘Op die manier laat U één woord wel heel veel betekenen,’ zei Alice bedachtzaam.
‘Als ik een woord zo hard laat werken,’ zei Hompie Dompie, ‘betaal ik het altijd
extra.’
‘O!’ zei Alice. Ze was te verbaasd om iets anders te kunnen zeggen.
‘Ach, ik wou dat je ze eens kon zien wanneer ze op Zaterdagavond op mijn kantoor
komen,’ vervolgde Hompie Dompie ernstig en schudde langzaam zijn hoofd, ‘om hun
loon te ontvangen, snap je.’
(Alice durfde niet te vragen waarmee hij hen betaalde; jullie begrijpt dus dat
ik het je niet kan vertellen).
‘U bent geloof ik erg knap in het verklaren van woorden, mijnheer,’ zei Alice,
‘zoudt u mij misschien kunnen uitleggen wat het gedicht ‘Wauwelwok’ betekent?’
‘Laat maar eens horen,’ zei Hompie Dompie. ‘Ik
kan alle gedichten verklaren die ooit bedacht zijn - en een heleboel die nog
niet
bedacht zijn.’
Dit klonk erg hoopgevend, daarom zei Alice het eerste couplet op:
‘'t Wier bradig en de spiramants Bedroorden slendig in bet zwiets:
Hoe klarm waren de ooiefants Bij 't bluifen der beriets.’
‘Dat is voorlopig genoeg,’ onderbrak Hompie Dompie: ‘Er komen volop moeilijke
woorden in voor. ‘Bradig’ betekent vier uur 'smiddags- de tijd wanneer je het
vlees voor het avondeten gaat braden.’
‘Prachtig, dat komt goed uit,’ zei Alice: ‘en “slendig”?’
‘O, ‘slendig’ betekent ‘slijmerig en behendig’. En ‘behendig’ is een deftig
woord voor ‘handig’. ‘Net een soort koffer - je kan twee betekenissen in één
woord stoppen.’ ‘Nu begin ik het te begrijpen,’ zei Alice bedachtzaam: en wat
zijn ‘spiramants’?’
‘Wel, ‘spiramants’ zijn zoiets als salamanders en zoiets als kurketrekkers.’
‘Die zullen er dan wel erg vreemd uitzien.’
‘Inderdaad,’ zei Hompie Dompie; ‘verder maken ze hun nest onder zonnewijzers en
ze leven van kaas.’
‘En wat betekent ‘bedroren’?’
‘Bedroren’ betekent als maar in het rond draven en tegelijk gaten maken als een
drilboor.
‘En het ‘zwiets’ is zeker het stuk gras om een zonne-
wijzer?’ zei Alice, verbaasd over haar eigen vindingrijkheid.
‘Natuurlijk, en het heet ‘zwiets’ omdat je, als je er in gaat graven, zo zwart
wordt -’ ‘Als iets,’ vulde Alice aan.
‘Precies. Verder betekent ‘klarm’ vreeselijk arm
en klein. (Daar heb je weer zo'n koffer). En een ‘ooiefant’ is een haveloos dier
dat lijkt op een ooievaar en op een olifant en tegelijk een beetje op een
fazant. En het heeft ook iets bezemsteel-achtigs.’
‘En wat betekent ‘beriets’,’ zei Alice. ‘Het spijt me erg dat ik u zo moet
lastig vallen.’
‘Ja, dat is heel ingewikkeld. Je weet misschien, dat berispen hetzelfde is als
beknorren. ‘Beriets’ zijn dus groen-achtige knorzwijnen, verwant aan de
langorige rhinoceros uit de omgeving van het Tsaadmeer.’
‘En wat betekent ‘bluifen’?’
‘Bluifen’ houdt het midden tussen blaffen en fluiten met halverwege een soort
genies. Overigens zul je het misschien wel eens horen, ginds in het bos, en als
je het eenmaal gehoord hebt zal je het van je leven niet meer vergeten. Wie
heeft je toch al die zware kost voorgedragen?’
‘Ik heb het in een boek gelezen,’ zei Alice. ‘Maar ik heb ook een paar gedichten
voor horen dragen die veel makkelijker waren, door - Tiedeldie- geloof ik.’
‘Van poëzie gesproken,’ zei Hompie Dompie en strekte zijn grote hand uit, ‘als
het daarom gaat kan ik ook voordragen, zo goed als ieder ander. -’
‘O, daar gaat het helemaal niet om!’ zei Alice haastig, hopende dat ze hem de
mond nog zou kunnen snoeren.
‘Het gedicht dat ik voor ga dragen,’ vervolgde hij zonder op haar te letten ‘is
uitsluitend voor jouw plezier geschreven.’
Alice zag wel in dat ze in dat geval er wel naar moest luisteren; ze ging dus
zitten en zei op sombere toon: ‘heel graag.’
‘Als wintersneeuw zijn pelsdek spreidt Zing ik een lied dat u verblijdt’
‘- enkel zing ik het niet,’ voegde hij er aan toe, bij wijze van nadere uitleg.
‘Dat zie ik,’ zei Alice.
‘Als jij kan zien of ik zing of niet, heb je betere ogen dan ik,’ merkte Hompie
Dompie streng op. Alice zweeg.
‘Als 't voorjaar komt, zo zacht en zoel, Vertel ik u, wat ik bedoel.’
‘Alstublieft’, zei Alice.
‘Des zomers zijn de dagen lang,
Dan snapt ge 't fijne van mijn zang. Als 't najaar door de bomen zingt, Schrijf
het dan op met pen en inkt.’
‘Dat zal ik proberen, als ik het zo lang kan onthouden,’ zei Alice.
‘Je kunt voortaan je opmerkingen voor je houden,’ zei Hompie Dompie: ‘het heeft
geen zin en het maakt me in de war.’
‘Ik seinde naar een vissenkop
De woorden: ‘Dit draag ik u op.’
De visjes van de Oceaan
Hebben het volgende gedaan:
Zij seinden terug: ‘Geachte Heer,
Het doet ons leed, het spijt ons zeer.’
‘Het spijt mij ook, maar ik begrijp het niet helemaal,’ zei Alice.
‘Verderop wordt het makkelijker,’ antwoordde Hompie Dompie.
Ik zei vertoornd: ‘Hoort naar mijn raad, Want straks is het wellicht te laat’.
De vissen spraken: ‘Al met al Zijt ge te kwistig met uw gal!’
Ik zei het weer en nog een keer, Helaas zij luisterden niet meer.
Ik nam een ketel, groot en sterk,
Geschikt voor mijn krachtdadig werk.
Wijl ik mijn hartklop hoorde slaan, Vuld 'ik de ketel aan de kraan.
Toen kwam er iemand bij me staan: En zei: ‘Ze zijn naar bed gegaan’.
Ik brulde midden in zijn snuit:
‘Haal ze er dan weer ijlings uit.’
En in mijn stem klonk diep gevoel, Want ik stond boven op een stoel.
Hompie Dompie's stem sloeg bijna over in gillen terwijl hij dit couplet
voordroeg, en Alice dacht huiverend: ‘Ik zou voor geen geld die andere mijnheer
geweest zijn!’
Hij sprak, bijzonder stijf en kil:
‘Ik bid u, matig uw gegil.’
Hij sprak heel kil en stijf: ‘Misschien Kan ik iets voor u doen, indien -’
Ik heb mezelf terstond vermand, En nam een pollepel ter hand.
De deur was dicht, zeer tot mijn spijt. Ik schopte en trapte lange tijd.
Ik dacht: ‘Hij is wellicht op slot, Dan is dit vast een soort complot.’
Hierna volgde een lange pauze.
‘Is dit alles?’ vroeg Alice bedeesd.
‘Dat is alles,’ zei Hompie Dompie. ‘Goedendag.’
Dit kwam erg onverwacht vond Alice; maar ze voelde wel, na zo'n erg duidelijke
wenk dat ze nu weg moest gaan zou het niet erg beleefd zijn om nog te blijven.
Ze stond dus op en stak haar hand uit. ‘Dag, mijnheer, tot ziens!’ zei ze, zo
opgewekt mogelijk.
‘Ik zou je niet eens herkennen als ik je weer zag,’
zei Hompie Dompie op ongemakkelijke toon, engafhaar één vinger; je bent net
eender als alle andere mensen.’
‘Men let meestal niet op gezichten,’ zei Alice nadenkend.
‘Dat is het juist,’ zei Hompie Dompie. ‘Je gezicht is hetzelfde als van iedereen
- de twee ogen, zo -’ (hij wees de plaats met zijn duim in de lucht aan) ‘neus
in het midden, mond er onder. Altijd hetzelfde. Als je nu eens twee ogen aan
dezelfde kant van je neus had, bijvoorbeeld - of je mond bovenaan - zou dat
misschien een beetje helpen’.
‘Dat zou niets mooi zijn,’ bracht Alice er tegenin.
Maar Hompie Dompie sloot enkel maar zijn ogen en zei ‘Wacht nu eerst eens tot je
het geprobeerd hebt.’
Alice wachtte een poosje om te zien of hij nog wat zou zeggen, maar, toen hij
zijn ogen als maar dicht hield en verder geen notitie van haar nam, zei ze nog
eens ‘Dag, mijnheer!’ en toen ze geen antwoord kreeg liep ze zachtjes weg; maar
onder het lopen moest ze toch even bij zichzelf zeggen: ‘dit is toch wel de
meest zeldzaam
zonderlinge -’ (ze zei dat nog eens hardop, want het luchtte haar erg op om zo'n
boel woorden uit te spreken) ‘dit is toch wel de meest zeldzaam zonderlinge man
die ik ooit ontmoet heb -’ deze zin heeft Alice nooit afgemaakt want op dat
ogenblik dreunde het hele bos door een geweldige bons.
De Leeuw en de Eenhoorn
OP het volgende ogenblik kwamen er soldaten door het bos aanhollen, eerst twee
of drie tegelijk, toen met troepjes van tien of twintig en tenslotte in zulke
grote menigten dat het hele bos er vol van was. Alice kroop achter een boom want
ze was bang om omver gelopen te worden, en zo zag ze hen langs gaan.
Ze vond dat ze van haar leven nog nooit soldaten gezien had die zo onvast op hun
benen stonden: telkens struikelden ze over het een of ander en als er één viel
buitelden er altijd een paar anderen over hem heen, zodat al spoedig de grond
bedekt was met hoopjes soldaten.
Toen kwamen de ruiters te paard. Omdat de paarden vier benen hadden brachten ze
het er beter af dan het voetvolk; maar ook zij struikelden zo nu en dan; en het
scheen een vaste regel te zijn, dat, telkens wanneer er een paard struikelde, de
ruiter er dan ook onmiddellijk afrolde. De verwarring werd steeds groter en
Alice voelde zich opgelucht toen ze het bos uit was en een open plek bereikte
waar ze de Witte Koning vond, die op de grond ijverig in zijn notitieboekje zat
te schrijven.
‘Ik heb ze allemaal gestuurd!’ riep de Koning opgetogen toen hij Alice zag. ‘Heb
jij soms nog soldaten gezien, mijn kind, toen je door het bos kwam?’
‘Ja, zeker,’ zei Alice, ‘wel een paar duizend, geloof ik.’ ‘Vier duizend twee
honderd en zeven, dat is het
juiste aantal,’ zei de Koning. En hij las de cijfers uit zijn notitieboek op.
‘Ik kon natuurlijk niet alle paarden sturen, want twee van hen zijn nodig in het
spel. En ik heb de twee Lopers ook niet gestuurd. Ze zijn allebei naar de stad.
Kijk maar eens op de weg, en waarschuw me zodra je een van hen ziet.’
‘Ik zie niemand,’ zei Alice.
‘Ik wou dat ik zulke ogen had,’ zei de Koning jaloers. ‘Dat je Niemand kan zien!
En dan nog wel op zo'n afstand! Nu, bij dit licht kan ik enkel maar echte mensen
zien, en dat is al heel wat!’
Alice begreep hier allemaal niets van; ze stond nog steeds ingespannen de weg af
te turen met een hand boven haar ogen.
‘Nu zie ik iemand!’ riep ze tenslotte. ‘Maar hij nadert alleen erg langzaam - en
wat loopt hij gek!’ (want de Loper huppelde alsmaar op en neer en kronkelde als
een aal onder het gaan, en hij spreidde zijn geweldige handen uit als twee
waaiers.)
‘Helemaal niet raar,’ zei de Koning. Hij is een Kanninefaatse Loper - en dat
zijn Kanninefaatse houdingen. Hij doet dat alleen als hij zich plezierig voelt.
Hij heet Haigha.’ (Hij sprak de naam zo uit dat het kon rijmen op Soerabaja).
‘Ik bemin mijn beminde met een H,’ begon Alice onwillekeurig, ‘omdat hij een
Held is. Ik haat hem met een H, omdat hij hakkelt. Ik geef hem-eh-Havermout en
Hooi te eten. Hij heet Haigha, en woont -’
‘Hij woont op een Heuvel,’ zei de Koning argeloos, zonder het flauwste idee te
hebben dat hij het spelletje meespeelde, want Alice zon nog steeds op de naam
van de stad die met een H begon. ‘De andere Loper heet Hoeda. Ik moet er twee
hebben, natuurlijk -
voor het komen en gaan. Een om te komen en een om te gaan.’ ‘Ik vraag excuus?’
zei Alice.
‘Vragen is niet netjes,’ zei de Koning.
‘Ik begrijp u niet, bedoel ik,’ zei Alice. ‘Waarom een voor het komen en een
voor het gaan?’
‘Dat zeg ik je toch!’ riep de Koning ongeduldig. ‘Ik heb er twee nodig - voor
het halen en brengen. Een voor het halen en een voor het brengen.’
Op dat ogenblik kwam de Loper: hij was te zeer buiten adem om iets te kunnen
zeggen, en hij kon alleen maar met zijn handen waaieren, en de meest
afschuwelijke gezichten tegen de Koning trekken.
‘Deze jongedame bemint u met een H,’ zei de Koning en stelde Alice aan de Loper
voor in de hoop daardoor zijn aandacht van zich zelf af te leiden - maar het
hielp niet
- de Kanninefaatse houdingen werden alleen maar steeds uitzonderlijker, terwijl
zijn grote ogen wild heen en weer rolden.
‘Ik word bang!’ zei de Koning. ‘Ik voel me zo flauw - geef me een
havermoutkoekje!’
Hierop opende de Loper, tot groot vermaak van Alice een tas die om zijn hals
hing, en overhandigde een koekje aan de Koning die het gretig verslond.
‘Nog een!’ zei de Koning.
‘Er is nu alleen nog maar hooi,’ zei de Loper in de zak turend. ‘Hooi dan maar,’
mompelde de Koning zwakjes,
Alice zag gelukkig dat hij er flink van opknapte.
‘Niets is zo goed als hooi eten wanneer je je flauw voelt,’ zei hij, al
kauwende. ‘Ik zou zeggen dat koud water nog beter zou zijn,’ stelde Alice voor,
‘of wat
vlugzout.’
‘Ik zei niet dat niets beter was,’ antwoordde de
Koning. ‘Ik zei dat niets zo goed was.’ Hetgeen Alice niet waagde te ontkennen.
‘Wie ben je voorbij gekomen onderweg?’ vervolgde de Koning, en stak zijn hand
naar de Loper uit want hij wilde nog wat hooi hebben.
‘Niemand,’ zei de Loper.
‘Dat klopt,’ zei de Koning, ‘deze jongedame heeft hemookgezien. Dus loopt
Niemand langzamer dan jij.’
‘Ik doe anders erg mijn best,’ mopperde de Loper. ‘Ik weet zeker dat niemand
vlugger loopt dan ik!’
‘Dat kan niet,’ zei de Koning, ‘anders zou hij hier het eerst aangekomen zijn.
Intussen, je bent nu weer op adem, vertel ons nu maar wat er in de stad gebeurd
is.’
‘Ik zal het fluisteren,’ zei de Loper, maakte een toeter van zijn handen en
bukte zich om zo dicht mogelijk bij het oor van de Koning te komen. Alice vond
het erg jammer want ze wilde het nieuws ook horen. Maar, inplaats van te
fluisteren schreeuwde hij gewoonweg, zo hard als hij kon: ‘Ze zijn weer aan de
gang!’
‘Noem je dat fluisteren,’ riep de arme Koning en sprong sidderend op. ‘Als je
dat nog eens doet zal ik je mores leren! Het ging dwars door mijn hoofd, net een
aardbeving!’
‘Dat zou dan toch een heel klein aardbevinkje moeten zijn!’ dacht Alice. ‘Wie
zijn weer aan de gang?’ waagde ze te vragen.
‘De Leeuw en de Eenhoorn, natuurlijk,’ zei de Koning. ‘Vechten ze om de kroon?’
‘Ja, natuurlijk,’ zei de Koning: ‘en het mooist van alles is dat het mijn kroon
is. Laten we hard lopen, dan kunnen we ze zien.’ En daar draafden zij weg
terwijl Alice onder het lopen bij zich zelf de woorden opzei van het oude
liedje:
De Leeuw vocht met de Eenhoorn en joeg hem om de stad Want Leeuw zowel als
Eenhoorn had graag de kroon gehad. Sommigen gaven hen droog brood en anderen
brood met wat, Sommigen gaven hen pruimentaart en trommelden hen uit de stad.
‘Krijgt - degene - die wint - de kroon?’ vroeg ze, zo goed en zo kwaad als dat
ging want door het harde lopen raakte ze helemaal buiten adem.
‘Grote grutten, natuurlijk niet!’ zei de Koning. ‘Wat een vraag!’
‘Zoudt u - zo vriendelijk - willen zijn -’ hijgde Alice, toen ze nog een eindje
gehold hadden, ‘om een ogenblik stil te houden - om even - op adem te komen?’
‘Ik ben vriendelijk genoeg,’ zei de Koning, ‘maar niet sterk genoeg. Want een
ogenblik gaat zo vreselijk vlug voorbij. Je zou net zo goed kunnen proberen om
een Wauwelwok tegen te houden!’
Alice had niet genoeg adem om nog meer te praten: ze draafden dus zwijgend
voort, totdat ze in de verte een grote menigte zagen, temidden waarvan de Leeuw
en de Eenhoorn aan het vechten waren. Er hing zo'n dichte stofwolk om hen heen,
dat Alice eerst niet goed kon zien wie wie was, maar al spoedig kon ze de
Eenhoorn herkennen aan zijn ene hoorn.
Ze voegden zich bij Hoeda, de andere Loper, die het gevecht gadesloeg, met een
kop thee in zijn ene hand, en een boterham in de andere.
‘Hij is nog maar pas uit de gevangenis, en hij had zijn thee nog niet op toen
hij er ingestopt werd,’ fluisterde Haigha tegen Alice, ‘en hij kreeg daar enkel
maar oesterschelpen - je begrijpt dus dat hij nu erge honger en dorst heeft. Hoe
gaat het nu, mijn beste kind?’ vervolgde hij en sloeg zijn arm beschermend om
Hoeda's hals.
Hoeda keek op en knikte, en ging verder met zijn boterham.
‘Was het leuk in de gevangenis, mijn lieve kind?’ vroeg Haigha.
Hoeda keek weer op en nu biggelden er een paar tranen langs zijn wangen, maar
hij zei niets.
‘Kan je je mond niet opendoen?’ riep Haigha ongeduldig. Doch Hoeda kauwde voort
en dronk nog wat thee.
‘Vooruit, zeg eens wat,’ riep de Koning. ‘Hoe staat het met het gevecht?’ Hoeda
deed een wanhopige poging en slikte een groot stuk boterham door.
‘Uitstekend,’ zei hij met gesmoorde stem: ‘ze hebben allebei ongeveer
zevenen-tachtig maal onder gelegen.’
‘Dan krijgen ze zeker gauw het droge brood en het brood met wat,’ waagde Alice
op te merken.
‘Het staat al klaar voor hen,’ zei Hoeda, ‘wat ik hier eet is er zogezegd een
stukje van.’
Er kwam juist een pauze in het gevecht, en de Leeuw en de Eenhoorn gingen
hijgend zitten, terwijl de Koning riep: ‘tien minuten tijd voor verversingen.’
Haigha en Hoeda togen onmiddellijk aan het werk en gingen rond met
presenteerbladen vol brood met iets en brood met niets. Alice nam een stukje om
te proeven, maar het was bijzonder droog.
‘Ik geloof niet, dat ze vandaag nog verder zullen vechten,’ zei de Koning tot
Hoeda: ‘ga gauw zeggen dat de trommels nu moeten beginnen.’ En Hoeda sprong weg
als een sprinkhaan.
Alice stond hem een ogenblikje zwijgend na te staren. Plotseling klaarde haar
gezicht op. ‘Kijk, kijk!’ riep ze opgewonden en wees in de verte. ‘Daar loopt de
Witte
Koningin over het land te rennen. Ze kwam uit het bos daarginds vliegen - Wat
kunnen die Koninginnen toch hollen.’
‘Er zit zeker een of andere vijand achter haar aan,’ zei de Koning zonder ook
maar om te kijken. ‘Dat bos wemelt ervan.’
‘Maar moet u haar dan niet gauw gaan helpen?’ vroeg Alice, stom verbaasd dat hij
het zo bedaard opnam.’
‘Dat heeft geen zin, geen enkele zin!’ zei de Koning. ‘Ze loopt zo
verschrikkelijk hard. Je zou net zo goed kunnen proberen om een Barbeleet te
vangen! Maar ik zal er een aantekening van maken, als je dat graag wilt - Het is
toch een braaf mensje,’ zei hij zachtjes tot zichzelf en sloeg zijn
notitieboekje open. ‘Schrijf je “mensje” met een s of met sch?’
Op dit ogenblik slenterde de Eenhoorn langs hen met zijn handen in zijn zakken.
‘Dit keer was ik toch wel de beste, niet?’ zei hij tegen de Koning en keek hem
in het voorbijgaan vluchtig aan.
‘Zo'n beetje - zo'n beetje,’ antwoordde de Koning, nogal zenuwachtig. ‘Alleen
had je hem niet met je hoorn moeten doorboren, begrijp je.’
‘O, het deed geen pijn,’ zei de Eenhoorn onverschillig en hij wou net weer
verder gaan, toen zijn oog toevallig op Alice viel: hij draaide zich
onmiddellijk om en stond haar een tijdje aan te kijken met een
gezicht alsof zij hem met diepe walging vervulde. ‘Wat-is-dat?’ zei hij
eindelijk.
‘Dat is een kind!’ antwoordde Haigha haastig en ging voor Alice staan om haar
voor te stellen, waarbij hij zijn beide handen naar haar uitstrekte in
Kanninefaatse houding. ‘We hebben het vandaag gevonden. Het is levensgroot en
dubbel natuurlijk!’
‘Ik dacht altijd dat kinderen monsters waren die enkel maar in sprookjes
voorkwamen’! zei de Eenhoorn. ‘Leeft het?’
‘Het kan praten,’ zei Haigha plechtig.
De Eenhoorn keek dromerig naar Alice en zei: ‘Praat, kind.’
Alice's lippen krulden zich onwillekeurig tot een glimlach en ze begon: ‘Weet u
dat ik juist altijd dacht dat Eenhoorns sprookjesmonsters waren. Ik heb tot nu
toe nog nooit een levende gezien.’
‘Wel, dan hebben we elkaar nu gezien,’ zei de Eenhoorn, ‘als je in mij gelooft
zal ik in jou geloven. Afgesproken?’
‘Goed, zoals u wilt,’ zei Alice.
‘Vooruit, kom op met je pruimentaart, ouwe heer!’ vervolgde de Eenhoorn en
wendde zich weer tot de Koning. ‘Dat brood met niets kun je houden!’
‘Zeker, zeker!’ mompelde de Koning en wenkte naar Haigha. ‘Maak de zak open!’
fluisterde hij. ‘Vlug! Neen, die niet - die is vol met hooi!’
Haigha haalde een grote taart uit de zak en gaf hem aan Alice om hem zo lang
vast te houden, terwijl hij een bord en een voorsnijmes opzocht.
Alice kon maar niet begrijpen hoe dat allemaal uit die zak kwam. Net een
goocheltoer, vond ze.
Ondertussen was de Leeuw er bij gekomen, hij zag er erg moe en slaperig uit en
zijn ogen waren half dicht.
‘Wat is dat?’ zei hij en gluurde lodderig naar Alice;
hij sprak op een diepe, holle toon en het klonk als het luiden van een grote
klok. ‘Ja, wat zou dat nu zijn?’ riep de Eenhoorn dadelijk. ‘Je raadt het nooit.
Ik kon
het tenminste niet.’
De Leeuw keek Alice verveeld aan. ‘Ben je een dier - of een plant - of een
gesteente?’ vroeg hij en hij geeuwde bij ieder woord.
‘Het is een sprookjesmonster!’ riep de Eenhoorn voor Alice kon antwoorden.
‘Ga dan maar eens rond met de pruimentaart, Monster,’ zei de Leeuw, en ging
liggen met zijn kin op zijn voorpoten. ‘Ga jullie zitten, allebei,’ (dit was
tegen de Koning en de Eenhoorn): ‘en de taart eerlijk delen, denk er aan!’
De Koning voelde zich blijkbaar erg weinig op zijn gemak tussen die twee grote
wezens; maar er was geen andere plaats voor hem.
‘Wat zouden we nu fijn om de kroon kunnen vechten!’ zei de Eenhoorn en hij
loerde sluw naar de kroon die bijna van het hoofd van de arme Koning viel, zo
bibberde die van angst.
‘Ik zou met gemak winnen,’ zei de Leeuw.
‘Dat weet ik nog zo net niet,’ zei de Eenhoorn.
‘Wat, ik heb je de hele stad rondgejaagd, uilskuiken!’ antwoordde de Leeuw boos
en rees half overeind.
Hier kwam de Koning tussenbeiden om aan de ruzie een einde te maken: hij was
nogal zenuwachtig en zijn stem trilde erg. ‘Heel de stad rond?’ zei hij. ‘Dat is
een heel eind. Ben je over de oude brug gegaan of over het marktplein? Op de
oude brug heb je het beste uitzicht.’
‘Daar weet ik niets van,’ gromde de Leeuw en ging weer liggen. ‘Er was veel te
veel stof om iets te zien. Wat doet dat Monster er toch lang over om die taart
aan te snijden!’
Alice was aan de kant van een slootje gaan zitten, met de grote schotel op haar
knieën en zaagde er ijverig op los met het mes.
‘Het is om dol te worden!’ antwoordde ze de Leeuw (ze was er al helemaal aan
gewend om ‘het Monster’ genoemd te worden). ‘Ik heb al een heleboel stukken
gesneden maar ze gaan telkens weer aan elkaar zitten!’
‘Je weet ook niet hoe je met Spiegeltaarten om moet gaan,’ merkte de Eenhoorn
op. ‘Deel hem eerst rond, en snijd hem dan in stukken.’
Dit leek haar onzin, maar Alice stond gedwee op en ging met de schotel rond en
toen ze dat deed verdeelde de taart zich vanzelf in drie stukken. ‘Snijd hem nu
in stukken,’ zei de Leeuw toen ze naar haar plaats terug ging met de lege
schotel.
‘Zeg eens, dat is niet eerlijk!’ riep de Eenhoorn terwijl Alice met het mes in
haar hand zat en maar niet wist hoe ze moest beginnen. ‘Het Monster heeft de
Leeuw twee maal zoveel gegeven als mij!’
‘Ze heeft in ieder geval niets voor zichzelf bewaard,’ zei de Leeuw. ‘Houd je
van pruimentaart, Monster?’
Maar voordat Alice hem kon antwoorden begonnen de trommels.
Waar het lawaai vandaan kwam, kon ze niet uitmaken: de lucht scheen er van
vervuld en het ging dwars door haar hoofd totdat ze zich helemaal verdoofd
voelde.
Ze vloog overeind en sprong in haar angst over het slootje
en ze kon nog net zien hoe de Leeuw en de Eenhoorn opstonden, met boze gezichten
omdat ze bij hun smulpartij gestoord waren, voor ze op haar knieën viel met haar
handen tegen haar oren in een vergeefse poging om ze te beschermen tegen dat
ontzettende kabaal.
‘Als dat hen niet de stad uit trommelt,’ dacht ze bij zich zelf, ‘dan weet ik
het niet.’
Ik heb het zelf verzonnen
NA een poosje scheen het lawaai langzamerhand weg te sterven, totdat alles
doodstil was; Alice keek weer op, een beetje angstig. Er was niemand te zien en
haar eerste gedachte was dat ze het maar gedroomd had van die Leeuw en die
Eenhoorn en die rare Kanninefaatse Lopers. Wel lag nog steeds de grote schaal
aan haar voeten waarop ze geprobeerd had de pruimentaart te snijden. ‘Dan heb ik
dus toch niet gedroomd,’ zei ze bij zichzelf, ‘tenzij we allemaal in dezelfde
droom voorkomen. Alleen hoop ik maar dat het mijn droom is en niet die van de
Zwarte Koning. Ik hoor niet graag bij de droom van iemand anders’ ging ze voort,
nogal bedrukt; ‘ik voel er veel voor om hem wakker te gaan maken, en te zien wat
er dan gebeurt!’
Op dit ogenblik werd ze in haar gedachten gestoord door een luid geschreeuw van
‘Ahoy! Ahoy! Schaak!’ en een Ruiter te Paard, gekleed in een ravenzwart harnas
kwam op haar aan galopperen en zwaaide een grote knots. Net toen hij haar
bereikt had stond het paard plotseling stil: ‘Gij zijt mijn gevangene!’ riep de
Ruiter, en viel van zijn paard.
Zo onthutst als ze was, was Alice op dat ogenblik meer bezorgd voor hem dan voor
haarzelf, en ze sloeg hem met enige angst gade terwijl hij weer in het zadel
klom. Zodra hij daar goed en wel zat begon hij weer:
‘Gij zijt mijn -’ maar toen viel een andere stem hem in de rede:
‘Ahoy! Ahoy! Schaak!’ en Alice keek verbaasd om wie die nieuwe vijand zou zijn.
Ditmaal was het de Witte Ruiter te Paard. Hij reed tot vlak naast Alice en rolde
van zijn paard, precies als de Zwarte Ruiter gedaan had; toen klom hij er weer
op en de Ruiters zaten elkaar een tijdlang aan te staren zonder een woord te
zeggen. Een beetje verbijsterd keek Alice van de een naar de ander.
‘Ze is mijn gevangene, denk daaraan!’ zei de Zwarte Ruiter tenslotte. ‘Ja, maar
toen kwam ik haar redden!’ antwoordde de Witte.
‘Goed, dan zullen we om haar moeten vechten,’ zei de Zwarte Ruiter, nam zijn
helm (die aan zijn zadel hing en wel wat op een paardenkop leek) en zette hem
op. ‘Ge zult ongetwijfeld de Tournooiregels in acht nemen?’ vroeg de Witte
Ruiter
en zette ook zijn helm op.
‘Natuurlijk, zoals altijd,’ zei de Zwarte Ruiter en toen begonnen ze zo
dolzinnig op elkaar los te timmeren dat Alice achter een boom kroop om de slagen
te ontlopen.
‘Nu vraag ik me toch af wat de Tournooiregels zijn,’ zei ze bij zich zelf en
angstig van achter haar boom loerend sloeg ze het gevecht gade.
‘Eén regel schijnt te zijn, dat, als één Ruiter de ander raakt, hij hem van zijn
paard slaat; en als hij
mis slaat, valt hij er zelf af - en een andere regel schijnt te zijn dat ze hun
knotsen met allebei hun armen, niet met hun handen vasthouden, precies als Jan
Klaassen en Katrijn - wat maken ze toch een
kabaal als ze eraf rollen! Net een hele rij poken die op de haardplaat vallen.
En wat zijn die paarden toch mak! Ze laten hen maar vallen en opklimmen alsof ze
tafels waren!’
Een andere Tournooiregel, waar Alice niet aan gedacht had, scheen te zijn, dat
ze altijd op hun hoofd vielen; en het gevecht eindigde toen ze op die manier
allebei neervielen, naast elkaar. Toen ze weer overeind gekrabbeld waren reikten
ze elkaar de hand en daarna klom de Zwarte Ruiter weer op zijn paard en
galoppeerde weg.
‘Een schitterende overwinning, vind je niet?’ zei de Witte Ruiter, terwijl hij
hijgend naar haar toe kwam.
‘Ik weet het niet,’ zei Alice aarzelend. ‘Ik wil niemands' gevangene zijn. Ik
wil Koningin zijn.’
‘Dat kan, maar dan moet je eerst de volgende sloot over,’ zei de Witte Ruiter.
‘Ik zal zorgen dat je veilig en wel het bos doorkomt en dan moet ik weer terug,
begrijp je. Dat is het einde van mijn zet.’
‘Heel graag,’ zei Alice. ‘Kan ik u misschien helpen met uw helm?’ Want ze zag
wel dat hij het alleen niet klaar kon spelen: het kostte haar moeite, maar
tenslotte lukte het haar om hem er uit te sjorren.
‘Zo kan je tenminste weer vrij ademen,’ zei de Ruiter, met zijn beide handen
zijn ruige haar achterover strijkend, en keerde zijn vriendelijke gezicht en
grote zachte ogen naar Alice. Ze vond, dat ze van haar leven nog nooit zo'n
zonderlinge krijgsman gezien had. Hij was gekleed in een blikken harnas, dat hem
erg slecht scheen te passen, en hij had een vreemd gevormd spanen kistje over
zijn schouder gebonden, ondersteboven en het deksel hing open. Alice stond er
stomverbaasd naar te kijken.
‘Ik zie dat je mijn kistje mooi vindt,’ zei de Ruiter vriendelijk. ‘Het is een
uitvinding van mezelf - om mijn kleren en boterhammen in te bewaren. Kijk,
ik draag het ondersteboven, dan kan de regen er niet in komen.’
‘Maar, wat er in zit kan er wel uit,’ zei Alice beleefd. ‘Weet u, dat het deksel
open is?’
‘Dat wist ik niet,’ zei de Ruiter en zijn gezicht betrok. ‘Dan zal alles er wel
uitgevallen zijn! En dan heb ik ook niets meer aan de kist!’ Onder het spreken
maakte hij de riemen los en was net op het punt om het kistje in de struiken te
gooien, toen hij plotseling een inval kreeg en hij hing het voorzichtig aan een
boom. ‘Weet je
waarom ik dat doe?’ vroeg hij aan Alice.
Alice schudde haar hoofd.
‘Ik hoop dat de bijen er een nest in komen maken - dan zou ik de honing
krijgen.’ ‘Maar u heeft al een bijenkorf - of iets dat er op lijkt - aan uw
zadel hangen,’ zei
Alice.
‘Ja, het is een prima bijenkorf,’ zei de Ruiter ontevreden, ‘een van de beste
soort. Maar tot nog toe is er nog geen enkele bij op af gekomen En dat andere
ding daar is een muizenval. Ik denk dat de muizen de bijen op een afstand houden
- of de bijen de muizen, ik weet het niet precies.’
‘Ik vroeg me al af, waar die muizenval voor diende,’ zei Alice. ‘Ik denk toch
niet dat er veel muizen zullen zijn op de rug van uw Paard.’
‘Misschien niet,’ zei de Ruiter; ‘maar als ze komen, wil ik niet dat ze hier zo
maar rondlopen.’
‘Kijk,’ ging hij even later verder, ‘je kan net zo goed op alles voorbereid
zijn.
Daarom heeft het Paard ook die banden met ijzeren punten om zijn poten.’
‘Maar waar zijn die voor?’ vroeg Alice, verschrikkelijk nieuwsgierig.
‘Tegen haaienbeten,’ antwoordde de Ruiter. ‘Het is een uitvinding van mezelf. En
help me nu maar eens op mijn paard. Tot het eind van het bos ga ik met je mee -
waar is die schotel voor?’
‘Voor de pruimentaart,’ zei Alice.
‘Laten we hem maar meenemen,’ zei de Ruiter. ‘Die kunnen we goed gebruiken als
we een pruimentaart vinden. Help me even om hem in deze zak te stoppen.’
Het duurde lang om hem er in te krijgen, hoewel Alice de zak zorgvuldig
openhield, want de Ruiter deed het allemaal erg onhandig: de eerste twee of drie
keer dat hij het probeerde viel hij er zelf in. ‘Kijk, het past maar net,’ zei
hij toen het eindelijk ging; er zitten ook zoveel kaarsen in de zak.’ En hij
hing hem aan zijn zadel dat al volgeladen was met bossen peen, poken, tangen en
allerlei andere dingen.
‘Je haar zit toch goed vast, hoop ik,’ ging hij voort, terwijl ze op weg gingen.
‘Gewoon, net als anders,’ zei Alice lachend.
‘Dat is eigenlijk niet genoeg,’ zei hij bezorgd. ‘De wind is hier namelijk erg
sterk.
Zo sterk als boter van zeven.’
‘Heeft u een plan bedacht om te zorgen dat je haar niet afwaait?’ vroeg Alice.
‘Nog niet,’ zei de Ruiter. ‘Maar wel om te zorgen dat het niet afvalt.’
‘Dat zou ik erg graag eens van u horen.’
‘Je neemt eerst een stok die rechtop staat,’ zei de Ruiter. ‘Dan laat je je haar
er tegen op klimmen. Nu moet je weten, de reden waarom haar afvalt is omdat het
naar beneden hangt. - Er valt nooit iets naar
boven, begrijp je. Ik heb het zelf bedacht. Probeer het maar eens als je wilt’.
Het leek niet zo'n erg plezierig plan, vond Alice en een tijdlang liep ze
zwijgend voort en peinsde over het idee, terwijl ze telkens stil hield om de
arme Ruiter te helpen, die vast geen goede Ruiter was.
Telkens als het Paard stil hield (en dat gebeurde nogal eens), viel hij er af
aan de voorkant; en telkens als het weer voortging (en dat gebeurde dan meestal
nogal plotseling) viel hij er af aan de achterkant. Voor het overige hield hij
zich nogal goed, behalve dan dat hij de gewoonte had om er zo nu en dan opzij af
te vallen; en, omdat hij dat meestal deed aan de kant waar Alice liep, merkte
zij al spoedig, dat ze het beste niet al te dicht bij het Paard kon lopen.
‘U rijdt zeker niet zo heel dikwijls paard,’ waagde ze te zeggen, terwijl ze hem
na zijn vijfde valpartij weer in het zadel hielp.
De Ruiter keek heel verbaasd, en zelfs een beetje beledigd bij deze opmerking.
‘Hoe kom je daar bij?’ vroeg hij, terwijl hij zich in het zadel werkte, waarbij
hij
Alice's haar met zijn ene hand beetpakte omdat hij anders aan de andere kant er
weer af zou vallen.
‘Omdat mensen die het dikwijls doen lang zo dikwijls niet vallen.’
‘Ik heb het anders dikwijls genoeg gedaan,’ zei de Ruiter gewichtig: ‘meer dan
genoeg!’
Alice wist niets beters te zeggen dan ‘O ja?’, maar ze zei het zo oprecht als ze
maar kon. Hierna gingen ze een tijdje zwijgend voort, de Ruiter met zijn ogen
dicht en in zich zelf mompelende, terwijl Alice in spanning op de volgende
buiteling
wachtte.
‘De grote kunst van het paardrijden,’ begon de Ruiter plotseling hardop en
terwijl hij sprak zwaaide hij met zijn rechter arm, ‘is in even-’. Hier eindigde
zijn zin even plotseling als hij was begonnen, daar de Ruiter als een blok boven
op zijn hoofd viel, vlak voor Alice's voeten. Nu was ze toch werkelijk erg
geschrok-
ken, en, terwijl ze hem opraapte zei ze bezorgd: ‘Toch niets gebroken, hoop ik?’
‘Niets noemenswaards,’ zei de Ruiter, alsof hij er niet om gaf om een stuk of
wat botten te breken. ‘De grote kunst van het paardrijden is, zoals ik reeds zei
- op de juiste wijze in evenwicht blijven. Kijk zo -’
Hij liet de teugels los en strekte beide armen uit om Alice te laten zien wat
hij bedoelde, en dit maal viel hij plat op zijn rug, vlak onder de poten van het
Paard.
‘Dikwijls genoeg gedaan,’ herhaalde hij steeds maar terwijl Alice hem weer op de
been hielp. ‘Meer dan genoeg!’
‘Dat wordt toch te gek!’ riep Alice, die nu toch haar geduld verloor. ‘U moest
een houten paard hebben op wieltjes, dat moest u!’ ‘Lopen die licht?’ vroeg de
Ruiter met grote belangstelling, en onder het spreken sloeg hij zijn armen om de
hals van het Paard, net op tijd om er niet nog eens af te vallen.
‘Veel lichter dan een echt paard,’ zei Alice en, hoe ze ook haar best deed om
zich in te houden, ze moest even hardop lachen.
‘Ik zal me er een aanschaffen,’ zei de Ruiter, in gedachten verzonken. ‘Een of
twee - of nog meer.’
Hierna was er weer een poosje stilte en toen ging de Ruiter voort: ‘Ik ben erg
sterk in het uitvinden. Nu zal je wel opgemerkt hebben, de laatste maal dat je
me opraapte, dat ik in diep gepeins verzonken was.’
‘U was wel een beetje stil,’ zei Alice.
‘Welnu, ik was toen juist bezig aan het uitvinden
van een manier om over een hek te komen - zou je het graag horen?’ ‘Ja, heel
graag,’ zei Alice beleefd.
‘Ik zal je vertellen hoe ik er op kwam,’ zei de Ruiter. ‘Kijk, ik zei bij
mezelf: het enige moeilijke zijn de voeten, het hoofd is al hoog genoeg; nu, ik
zet eerst mijn hoofd boven op het hek - dan is het hoofd hoog genoeg - dan ga ik
op mijn hoofd staan - dan zijn de voeten hoog genoeg, zie je - en dan ben ik er
overheen, zie je.’
‘Ja, als dat allemaal gebeurd was, dan zoudt u er overheen zijn’,zei Alice
bedachtzaam: ‘maar denkt u niet dat dat nogal moeilijk zou zijn?’
‘Ik heb het nog niet geprobeerd,’ zei de Ruiter ernstig; ‘ik weet het dus nog
niet zeker - maar ik ben bang dat het misschien toch wel een beetje moeilijk zou
zijn.’
Bij deze gedachte keek hij zo bedrukt, dat Alice haastig van onderwerp
veranderde. ‘Wat heeft u toch een merkwaardige helm op,’ zei ze opgewekt. ‘Is
dat ook een
uitvinding van u?’
De Ruiter keek trots naar zijn helm die aan het zadel hing. ‘Ja,’ zei hij ‘maar
ik heb er een uitgevonden die nog beter is - in de vorm van een suikerbrood. Als
ik in de tijd dat ik hem droeg van mijn paard viel, raakte hij altijd dadelijk
de grond. Op die manier hoefde ik altijd maar een heel klein eindje te vallen,
begrijp je. Maar ik liep wel het gevaar om er in te vallen, natuurlijk. Dat is
me een keer overkomen, en het ergste was nog, dat, voor ik er weer uit kon
komen, de andere Witte Ruiter kwam en
hem opzette. Hij dacht dat het zijn eigen helm was.’
De Ruiter deed er zo plechtig over dat Alice niet durfde te lachen. ‘U heeft hem
toch niet pijn gedaan?’ zei ze met trillende stem, ‘toen u daar zo boven op zijn
hoofd zat.’
‘Ik moest hem natuurlijk schoppen,’ zei de Ruiter, heel ernstig. ‘En toen nam
hij de helm weer af - maar het duurde uren om me er uit te krijgen. Ik zat zo
vast als - als twee maal twee vier is.’
‘Maar dat is een ander soort vastheid,’ bracht Alice hiertegen in.
De Ruiter schudde het hoofd. ‘Ik zat op alle manieren vast, dat kan ik je wel
vertellen!’ zei hij. In vervoering hief hij zijn handen op onder het spreken en
rolde onmiddellijk uit het zadel en viel hals over kop in een diepe greppel.
Alice holde naar de rand van die greppel om te zien hoe het met hem stond. Ze
was erg geschrokken door deze buiteling, omdat hij zich een tijd lang heel goed
gehouden had en ze was bang dat hij zich nu toch werkelijk bezeerd had. Maar,
hoewel ze niets zag behalve zijn voetzolen was ze opgelucht toen ze hem op zijn
gewone toon hoorde praten. ‘Op allerlei manieren,’ herhaalde hij: ‘Maar het was
dom van hem om anderman's helm op te zetten - en dat nog wel met de eigenaar er
in.’
‘Hoe kunt u in 's hemelsnaam zo rustig verder praten met Uw hoofd naar beneden?’
vroeg Alice terwijl ze hem bij zijn benen er uit trok en hem als een bundeltje
op de kant legde.
De Ruiter keek bij deze vraag verbaasd op. ‘Wat geeft het waar mijn lichaam
verblijft?’ zei hij. ‘Mijn geest werkt toch altijd door. Ja zelfs, hoe meer ik
met mijn hoofd naar beneden hang, des te beter ben ik in het uitvinden van
nieuwigheden.’
‘Welnu, op dat gebied was het knapste werk, dat ik ooit geleverd heb,’ ging hij
na een korte stilte voort,
‘dat ik een nieuwe pudding uitdacht terwijl het vlees op tafel stond.’
‘Zodat hij nog op tijd klaar gemaakt kon worden voor de volgende gang?’ vroeg
Alice. ‘Wel, dat was werkelijk vlug gedaan!’
‘Dat wil zeggen, niet de volgende gang,’ zei de Ruiter langzaam en in gedachten:
‘neen, in ieder geval niet de volgende gang.
‘Dan misschien de volgende dag. Want u had toch zeker niet twee keer pudding in
een maaltijd?’
‘Eh, neen niet de volgende dag,’ herhaalde de Ruiter opnieuw: ‘niet de volgende
dag. Om de waarheid te zeggen, ging hij voort met gebogen hoofd, terwijl zijn
stem steeds zachter klonk, ‘ik geloof niet dat die pudding ooit gekookt is! Ja,
ik geloof
zelfs niet dat hij ooit gekookt zal worden! En toch was het een knappe
uitvinding, die pudding.’
‘Waarmee had u hem willen laten klaar maken?’ vroeg Alice, in de hoop hem op te
vrolijken, want de arme Ruiter scheen er helemaal mismoedig door te zijn.
‘Het begon met vloeipapier,’antwoordde de Ruiter kreunend. ‘Maar dat zou toch
niet zo erg lekker zijn, vrees ik.’
‘Op zichzelf niet,’ onderbrak hij opgewonden: ‘maar je hebt geen idee wat een
verschil het maakt als je het mengt met andere dingen - zoals buskruit en
zegellak. En nu moet ik afscheid van je nemen.’ Ze waren juist aan het eind van
het bos gekomen.
Alice kon enkel maar verbaasd kijken: ze dacht aan de pudding.
‘Je bent bedroefd,’ zei de Ruiter bezorgd: ‘laat me een lied voor je zingen om
je te troosten.’
‘Is het erg lang?’ vroeg Alice, want ze had al heel wat gedichten gehoord die
dag. ‘Het is lang,’ zei de Ruiter, ‘maar het is heel, heel mooi. Iedereen die
het me hoort
zingen - of ze krijgen tranen in hun ogen, of anders -’
‘Of anders wat?’ zei Alice, want de Ruiter was plotseling opgehouden.
‘Of anders niet, snap je. De naam van het lied heet ‘Schelvis Ogen’.’
‘O, dat is de naam van het lied zeker?’ zei Alice, die haar best deed om
belangstelling te tonen.
‘Neen, je begrijpt me niet,’ zei de Ruiter, en keek een beetje geërgerd ‘Zo heet
de naam. De naam is in werkelijkheid“De Hoogbejaarde Baas”.’
‘Dus ik had moeten zeggen zo heet het lied?’ verbeterde Alice zich zelf.
‘Neen, dat had je niet: dat is heel wat anders. Het lied heet ‘Het Middel en het
Doel’: maar zo heet het enkel maar.’
‘Ja maar, wat is het lied dan?’ vroeg Alice die nu langzamerhand volkomen in de
war was.
‘Daar wilde ik nu juist naar toe,’ zei de Ruiter. ‘Het lied is in werkelijkheid
“Gezeten op een Hek”: en de melodie heb ik zelf verzonnen.’
Terwijl hij dit zei liet hij zijn paard stilhouden, en liet de teugels op de
hals van het dier vallen: daarna, terwijl hij langzaam met een hand de maat
sloeg en terwijl een flauwe glimlach zijn goedig, dom gezicht verhelderde, alsof
hij de melodie heel mooi vond, begon hij.
Van alle vreemde dingen die Alice op haar reis in Spiegelland heeft gezien,
heeft ze zich dit altijd het duidelijkst herinnerd. Jaren later kon ze zich het
hele toneel weer voor de geest halen, alsof het zich gisteren afgespeeld had -
de zachte blauwe ogen en de vriendelijke glimlach van de Ruiter - de ondergaande
zon die door zijn haar scheen en op zijn harnas schitterde,
zo fel dat ze er helemaal duizelig van werd - het Paard, dat rustig
rondwandelde, met de teugels los over zijn hals en graasde aan haar voeten - en
de donkere schaduwen van het bos er achter, dit alles nam ze in zich op als een
schilderij, terwijl ze, met
een hand haar ogen beschuttend, tegen een boom leunde en naar het vreemde paar
keek, en, half dromend, naar de weemoedige tonen van het lied luisterde.
‘Maar de melodie heeft hij niet zelf verzonnen,’ zei ze bij zichzelf: ‘het is de
wijs van het ‘Wien Neerlands Bloed.’
Ze stond heel aandachtig te luisteren, maar er kwamen geen tranen in haar ogen.
Ik doe u gaarne mijn relaas, Ik weet alleen niet wat.
Ik zag een hoogbejaarde baas, Die op een hekje zat.
Ik vroeg, wie zijt ge, vriendje mijn, Ai, zeg mij, hoe ge leeft?
Zijn antwoord drupte door mijn brein, Als water dat men zeeft. (bis).
Hij sprak: de botervlindertjes, Die slapen in de kool,
Verkoop ik aan de kindertjes, Die vlijtig zijn op school;
Verkoop ik aan de zeeman snood, Die 't zilte nat doorklieft.
Zo kom ik aan een stukje brood, Een centje alstublieft, (bis).
Maar ik liep juist met plannen rond Voor 'n nieuwe snorbaardkleur,
Helgroen op paarse achtergrond, Dat breekt weer eens de sleur.
Ik had dus voor de oude man Geen enkel weerwoord klaar,
Doch riep: zeg op, waar leef je van? En sjorde aan zijn haar. (bis).
Hij sprak, zijn neusgeluid klonk sloom Ik wandel door het land,
En kom ik aan een berregstroom, Dan steek ik hem in brand.
Ze maken daarvan wonderstroop, Van Dalen's Leniment.
Die kost per fles een hele hoop, Ik krijg maar zeven cent. (bis).
Ik ga mezelf, dacht ik toen juist, Met tafelpoten voeden.
Weldra verdwijnt dan sproet en puist, Het komt me vast ten goede.
Ik heb de grijsaard toen maar weer Eens stevig afgerost;
En kreet: zeg op, jij oude heer, Hoe kom je aan de kost? (bis).
Op schelvisogen in het gras, Maak ik voortdurend jacht,
Draai hiervan knopen voor uw jas, In 't holste van de nacht.
Dees' schelvisknopen ruil ik nu Voor goud noch zilvermunt,
Doch voor een stuiver zijn ze u Oprechtelijk gegund, (bis).
Soms delf ik naar een krentenbol, Of vang per lijmstok kreeft,
En kijk onder de heidepol, Of daar geen taxi leeft.
Op deze wijs (hij grijnsde vaag) Kom ik dus aan mijn geld;
Op uw gezondheid drink ik graag, Als gij er prijs op stelt. (bis).
Ik was toen klaar met een project, Dat ingang vinden moest:
Hoe, mits geheel met jam bedekt, De Laurenskerk nooit roest.
Ik dankte hem, dat hij royaal Me zijn vertrouwen schonk;
Al deerde mij geen enk' le kwaal, Zielswelkom was zijn dronk, (bis).
En, als ik per abuis mijn hand Nu in de stijfsel stop,
Of dwaselijk mijn rechtervoet In 't linker laarsje prop,
Mijn hoofd steek in een zak met roet, Of van het dak af glij,
Dan ween ik: het herinnert mij Aan deze Prins der dollernij
Die, witter dan de blankste prei, Zijn neus zo stralend als de Mei, Zijn ogen
dansend, rij aan rij,
Door hartepijn versteend tot kei, Waanzinnig, stampvol razernij, En
onverstaanbaar nog daarbij,
Als was zijn mond gevuld met klei, Briesend als ossen in de wei,
In 't lang vervlogen zomertij Daar op het hekje zat. (bis).
Terwijl de Ruiter de laatste woorden van de ballade zong nam hij de teugels weer
op en stuurde de kop van zijn Paard in de richting waaruit hij gekomen was. ‘Je
hoeft maar een paar meter te lopen,’ zei hij, ‘de heuvel af en dat slootje over,
en dan ben je Koningin. Maar blijf je nog even tot ik uit het gezicht ben?’
voegde hij er aan toe toen Alice vol verwachting keek in de richting die hij
aangegeven had. ‘Het duurt niet lang. Blijf even staan en zwaai met je zakdoek
als ik bij die kromming in de weg kom. Ik geloof, dat dat me moed zal geven,
begrijp je.’
‘Natuurlijk wacht ik,’ zei Alice: ‘en erg bedankt dat u zo'n eind meegegaan bent
- en voor het lied - ik vond het erg mooi.’
‘Ik hoop het,’ zei de Ruiter twijfelachtig. ‘Maar je hebt niet zoveel gehuild
als ik gedacht had.’
Ze namen dus afscheid, en toen reed de Ruiter langzaam weg, het woud in.
‘Ik ben benieuwd hoe ver hij komt,’ zei Alice bij zichzelf, terwijl ze hem stond
na te kijken. ‘Daar gaat hij al! Boven op zijn hoofd, als gewoonlijk! Maar hij
komt er toch weer tamelijk makkelijk op - dat komt omdat hij zoveel aan zijn
Paard heeft hangen.’
Zo bleef ze in zich zelf babbelen terwijl ze toekeek hoe het Paard op zijn gemak
over de weg stapte en de Ruiter er af tuimelde, nu eens aan de ene kant en dan
weer aan de andere. Na de vierde of vijfde tuimel
kwam hij bij de bocht, en toen zwaaide ze naar hem met haar zakdoek en wachtte
tot hij uit het gezicht was.
‘Ik hoop dat het hem wat moed gegeven heeft,’ zeize, draaide zich om en holde de
heuvel af: ‘en nu: de laatste sloot en dan - Koningin! Wat klinkt dat geweldig!’
In een paar stappen was ze aan de kant van de sloot.
‘Eindelijk het Achtste Veld,’ riep ze, terwijl ze sprong,
en ging languit liggen om uit te rusten op een grasveld, zo zacht als mos, met
hier en daar wat bloemperkjes. ‘O, wat ben ik toch blij hier te zijn!’
‘Maar wat is dat toch op mijn hoofd?’ riep ze verschrikt en voelde met haar
handen aan iets heel zwaars dat precies om haar hoofd paste.
‘Maar hoe komt dat daar zonder dat ik het weet?’ zei ze, en tilde het van haar
hoofd en zette het op haar schoot om te zien wat dat nu wel kon zijn.
Het was een gouden kroon.
Koningin Alice
NEEN maar, dat is geweldig!’ zei Alice. ‘Ik had nooit gedacht dat ik zo gauw
Koningin zou zijn - en ik zal u eens wat vertellen, Majesteit,’ ging ze voort,
op strenge toon (ze was er altijd dol op om zichzelf een standje te geven), ‘het
komt niet te pas dat u zo maar in het gras ligt! Want Koninginnen moeten zich
netjes gedragen, hoor!’
Ze stond dus op en liep wat rond - eerst nog een beetje stijf, want ze was bang
dat anders haar kroon af zou vallen: maar ze troostte zich met de gedachte dat
niemand haar kon zien, ‘en als ik werkelijk een Koningin ben,’ zei ze, terwijl
ze weer ging
zitten, ‘dan zal ik, als het er op aan komt, heus wel weten hoe ik er mee moet
om gaan.’
Alles gebeurde op zo'n vreemde manier dat ze helemaal niet verbaasd was toen ze
merkte dat de Witte Koningin en de Zwarte Koningin vlak bij haar zaten, ieder
aan een kant; ze zou hen erg graag gevraagd hebben hoe ze daar zo ineens kwamen,
maar ze was bang dat dat niet zo beleefd zou zijn. ‘Maar,’ dacht ze, ‘het zou
helemaal geen kwaad kunnen als ik eens vroeg of het spel nu uit was! Zoudt u me
misschien kunnen vertellen-’begon ze en keek de Zwarte Koningin verlegen aan.
‘Spreek wanneer je iets gevraagd wordt!’ viel de Koningin haar vinnig in de
rede.
‘Maar als iedereen zich daaraan hield,’ zei Alice, die altijd wel wat terug wist
te zeggen, ‘en als een mens enkel maar sprak als hem iets gevraagd werd, en als
iedereen altijd wachtte tot de ander begon, dan zou niemand ooit iets zeggen en
dan -’
‘Belachelijk!’ riep de Koningin. ‘Zeg, kind, snap je dan niet -’ hier hield ze
op en fronste haar wenkbrauwen en, nadat ze even nagedacht had, ging ze
plotseling op een ander onderwerp over. ‘Wat bedoel je met ‘Als je werkelijk een
Koningin bent’. Met welk recht noem je je zo? Want, let wel, je kan geen
Koningin zijn, voordat je het vereiste examen afgelegd hebt. En hoe eerder we
beginnen, hoe beter.’
‘Ik zei alleen maar “als”!’ zei de arme Alice smekend.
De twee Koninginnen keken elkaar aan, en de Zwarte Koningin merkte met een
lichte huivering op: ‘ze beweert dat ze alleen maar zei “als” -’
‘Maar ze zei nog heel wat meer!’ jammerde de Witte Koningin handenwringend. ‘O,
ze zei nog zo veel meer!’
‘Ja, dat is waar,’ zei de Zwarte Koningin tegen Alice. ‘Spreek altijd de
waarheid
- denk voor je spreekt - en schrijf het later op.’
‘Maar ik bedoelde helemaal niet -’ begon Alice, maar de Zwarte Koningin viel
haar ongeduldig in de rede.
‘Dat vind ik juist zo lelijk van je! Je moest juist wel iets bedoelen! Wat denk
je dat we hebben aan een kind zonder een bedoeling? Zelfs een grap hoort nog een
soort bedoeling te hebben - en een kind is
belangrijker dan een grap, hoop ik. Dat kan je niet ontkennen, al probeerde je
het met allebei je handen.’
‘Ik ontken nooit iets met mijn handen!’ bracht Alice er tegen in.
‘Dat beweert ook niemand,’ zei de Zwarte Koningin. ‘Ik zei dat je het niet zou
kunnen als je het probeerde.’
‘Ze is in een geestestoestand,’ zei de Witte Koningin, ‘waarin ze tot elke prijs
iets
wil ontkennen - alleen weet ze niet wat ze moet ontkennen!’
‘Een lastig en ondeugend karakter heeft ze,’ merkte de Zwarte Koningin op, en
daarna heerste er een tijdlang een onbehagelijke stilte.
De Zwarte Koningin verbrak die stilte door tegen de Witte Koningin te zeggen:
‘Ik nodig u uit voor Alice's diner vanavond.’
De Witte Koningin glimlachte flauwtjes, en zei ‘En ik nodig u uit.’
‘Ik wist helemaal niet dat ik een diner zou geven,’ zei Alice; ‘maar als dat zo
is, behoor ik toch de gasten uit te nodigen.’
‘Daar hebben we je de gelegenheid toe gegeven,’ merkte de Zwarte Koningin op:
‘je hebt zeker nog niet veel lessen in goede manieren gehad?’
‘Manieren leer je niet met lessen,’ zei Alice. ‘Met lessen leer je sommen maken,
en zo.’
‘Kan je optellen?’ vroeg de Witte Koningin. ‘Wat is een en een en een en een en
een en een en een en een en een en een?’
‘Weet ik niet,’ zei Alice. ‘Ik ben de tel kwijt geraakt’.
‘Ze kan niet optellen,’ kwam de Zwarte Koningin tussen beide. ‘Kan je aftrekken?
Acht min negen.’
‘Acht min negen weet ik niet,’ antwoordde Alice heel vlug: ‘Maar -’ ‘Ze kan niet
aftrekken,’ zei de Witte Koningin.
‘Kan je delen? Als je een brood deelt door een mes - wat krijg je dan?’
‘Ik denk -’ begon Alice, maar de Zwarte Koningin antwoordde voor haar:
‘Boterhammen, natuurlijk. Probeer nu nog eens een aftreksom. Trek een been af
van een hond: wat blijft er over?’
Alice dacht na. ‘Het been blijft natuurlijk niet over, als ik het aftrek - en de
hond ook niet, want die komt naar me toe om me te bijten - en ik vast ook niet!’
‘Dus je denkt, dat er niets overblijft?’ zei de Zwarte Koningin.
‘Ja, dat is de uitkomst, geloof ik.’
‘Alweer fout,’ zei de Zwarte Koningin: ‘de kalmte van de hond blijft over.’
‘Maar, hoe kan dat nu -’
‘Wel, kijk eens hier!’ riep de Zwarte Koningin. ‘De hond zou zijn kalmte
verliezen, is het niet?’
‘Misschien,’ antwoordde Alice voorzichtig.
‘Als nu de hond dus weg liep, zou zijn kalmte overblijven!’ riep de Koningin
triomfantelijk.
Alice zei zo ernstig mogelijk: ‘Ze zouden verschillende kanten op kunnen gaan.’
Maar bij zichzelf dacht ze: ‘Wat praten we toch een vreselijke onzin.’
‘Van sommen maken weet ze niets af!’ zeiden de Koninginnen tegelijk met grote
nadruk.
‘Kunt u sommen maken?’ vroeg Alice en wendde zich plotseling tot de Witte
Koningin want ze vond het vervelend dat ze maar zo weinig kon.
De mond van de Koningin stond wijd open en ze deed haar ogen dicht. ‘Ik kan
optellen,’ zei ze, ‘als je me tijd geeft - maar aftrekken kan ik in geen geval.’
‘Je A B C ken je natuurlijk?’ zei de Zwarte Koningin. ‘Zeker,’ zei Alice.
‘Ik ook,’ fluisterde de Witte Koningin, ‘we moeten het maar dikwijls samen
opzeggen, mijn kind. En ik zal je een geheim vertellen - ik kan woorden lezen
van één letter! Is dat niet geweldig? Maar, laatje desondanks niet ontmoedigen.
Op den duur zal jij het ook wel leren.’
Toen begon de Zwarte Koningin weer. ‘Kan je nuttige vragen beantwoorden?’ vroeg
ze. ‘Hoe wordt brood gemaakt?’
‘Dat weet ik!’ riep Alice geestdriftig. ‘Je neemt bloem -.’
‘Waar pluk je die?’ vroeg de Witte Koningin. ‘In een tuin of in de heg?’
‘O, maar het wordt helemaal niet geplukt,’ legde Alice uit: ‘het wordt gemalen
-’ ‘In een stoomgemaal of in een Prins-Gemaal?’ zei de Witte Koningin. ‘Je moet
niet zoveel overslaan.’
‘Wuif haar koelte toe!’ kwam de Witte Koningin tussenbeide, ‘na al dat denken is
ze misschien koortsig.’ Ze gingen dus aan de slag en waaierden met takken groen
tot dat ze hen moest verzoeken om op te houden omdat haar haar zo in de war
raakte.
‘Nu is ze weer in orde,’ zei de Zwarte Koningin. ‘Ken je vreemde talen? Hoe zeg
je in het Frans ‘larie-dondon’?’
‘Larie-dondon is geen goed Nederlands,’ antwoordde Alice ernstig. ‘Wie beweert
dat?’ zei de Zwarte Koningin.
Alice dacht dat ze hier nu toch iets op gevonden had. ‘Als u me vertelt wat voor
taal ‘larie-dondon’ is, zal ik u zeggen wat het in het Frans is!’ riep ze
triomfantelijk uit.
Maar de Zwarte Koningin deed ineens erg stijfjes en zei: ‘Koninginnen maken
nooit afspraken.’
‘Ik wou dat Koninginnen nooit vragen stelden,’ dacht Alice bij zich zelf.
‘Laten we geen ruzie maken,’ zei de Witte Koningin bedremmeld. ‘Wat is de
oorzaak van bliksem?’
‘De oorzaak van bliksem,’ zei Alice zeer beslist, want
nu voelde ze zich toch heel zeker, ‘is de donder, o, neen!’ verbeterde ze zich
zelf haastig. ‘Ik bedoel andersom.’
‘Nu is het te laat om het nog te verbeteren,’ zei de Zwarte Koningin ‘als je
eenmaal iets gezegd hebt, dan is het gezegd, en moet je de gevolgen dragen.’
‘Dat herinnert me -’ zei de Witte Koningin die naar de grond tuurde en
zenuwachtig haar handen opende en sloot, ‘afgelopen Dinsdag hadden we toch zo'n
onweer - ik bedoel een van de laatste reeksen Dinsdagen, snap je?’
Alice was stom verbaasd. ‘Bij ons,’ merkte ze op, ‘is er altijd maar één dag
tegelijk.’ De Zwarte Koningin zei ‘Dan wordt het bij jullie maar erg magertjes
aangepakt.
Wij hebben hier namelijk meestal twee of drie dagen en nachten tegelijk, en
soms, in de winter, nemen we wel vijf nachten tegelijk - voor de warmte, snap
je.’
‘Zijn vijf nachten warmer dan één?’ waagde Alice te vragen. ‘Vijf maal zo warm,
natuurlijk!’
‘Maar volgens dezelfde regel zouden ze dan toch ook vijf maal zo koud moeten
zijn -.’
‘Inderdaad!’ riep de Zwarte Koningin. ‘Vijf maal zo warm en vijf maal zo koud
- net zoals ik vijf maal zo rijk ben als jij, en vijf maal zo verstandig!’
Alice zuchtte en gaf het op. ‘Precies een raadsel zonder antwoord!’ dacht ze.
‘Hompie Dompie heeft het ook gezien,’ vervolgde de Witte Koningin zachtjes,
eigenlijk meer alsof ze in zich zelf praatte.
‘Hij kwam aan de deur met een kurketrekker in zijn hand -’. ‘Wat wou hij?’ zei
de Zwarte Koningin.
‘Hij zei dat hij binnen wilde komen,’ ging de Witte Koningin verder, ‘omdat hij
naar een nijlpaard zocht. Nu moet je weten dat er die morgen geen enkele in huis
was.’
‘Heeft u er dan wel eens eentje in huis?’ vroeg Alice verbaasd. ‘O, alleen maar
op Donderdagen,’ zei de Koningin.
‘Ik weet al wat hij kwam doen,’ zei Alice: ‘hij wilde de visjes straffen omdat
Toen begon de Witte Koningin weer: ‘Het was toch zo'n onweer, dat kan je je niet
voorstellen!’ (‘Ze kan zich immers nooit iets voorstellen’, zei de Zwarte
Koningin). ‘En een stuk van het dak vloog er af, en toen kwam er verschrikkelijk
veel donder binnen, en het rolde in grote klompen de kamer rond - en gooide de
tafels om, en
allerlei andere dingen - totdat ik zo bang was, dat ik me mijn eigen naam niet
meer kon herinneren!’
Alice dacht bij zich zelf: ‘Ik zou nooit proberen om me midden in een ongeluk
mijn naam te herinneren! Wat zou ik er aan hebben?’ Maar zij zei het niet hardop
om de gevoelens van die goede Koningin niet te kwetsen.
‘Uwe Majesteit moet haar verontschuldigen,’ zei de Zwarte Koningin tot Alice en
nam een hand van de Witte Koningin in de hare en streelde hem zachtjes: ‘ze
bedoelt het goed, maar ze kan er niets aan doen dat ze over het algemeen
dwaasheden zegt.’
De Witte Koningin keek verlegen naar Alice, die voelde dat ze iets vriendelijks
moest zeggen, maar op dat ogenblik kon ze niets bedenken.
‘Ze heeft nooit een goede opvoeding gehad,’ ging de Zwarte Koningin voort:
‘maar ze is verbazend goedig. Klop haar op haar hoofd, en je zal zien wat een
plezier haar dat doet!’ Maar hiertoe had Alice toch geen moed.
‘Een beetje vriendelijkheid - en papillotten in haar haar - zouden wonderen doen
De Witte Koningin zuchtte diep en legde haar hoofd op Alice's schouder. ‘Ik heb
toch zo'n slaap!’ kermde ze.
‘Ze is moe, de stakkerd!’ zei de Zwarte Koningin. ‘Strijk d'r haren glad - leen
haar je slaapmuts - en zing een kalmerend slaapliedje voor haar.’
‘Ik heb geen slaapmuts bij me,’ zei Alice terwijl ze probeerde aan het eerste
verzoek te voldoen: ‘en ik ken geen kalmerende slaapliedjes.’
‘Dan moet ik het zelf doen,’ zei de Zwarte Koningin en begon:
Suja, suja dame, vlei u tegen ons aan.
Tot het feest gedaan is, kunnen wij slapen gaan. Als het feest gedaan is, gaan
wij dansend heen, De beide Koninginnen, Alice en iedereen.
‘En nu weet je de woorden,’ ging ze verder, terwijl ze haar hoofd op Alice's
schouder legde, ‘zing jij het nu maar voor mij. Ik begin ook slaap te krijgen.’
Een ogenblik later sliepen de beide Koninginnen vast en snorkten luid.
‘Wat moet ik nu doen?’ riep Alice en keek verward rond terwijl die twee ronde
hoofden stuk voor stuk van haar schouder rolden, en als logge massa's in haar
schoot bleven liggen. ‘Ik geloof niet, dat het nog ooit voorgekomen is dat
iemand moest passen op twee
slapende Koninginnen tegelijk! Neen, in de hele Vaderlandse Geschiedenis niet -
en dat kan ook niet want er is nog nooit meer dan één Koningin geweest. Wordt
eens wakker, u bent me veel te zwaar!’ vervolgde ze ongeduldig; maar behalve een
rustig gesnork kwam er geen antwoord.
Het snorken werd ieder ogenblik duidelijker en leek eigenlijk meer op een
wijsje: tenslotte kon ze zelfs woorden onderscheiden, en ze luisterde zo
ingespannen, dat ze, toen de twee hoofden plotseling
van haar schoot verdwenen, het nauwelijks merkte.
Ze stond voor een boogvormige deuropening, waarboven in grote letters te lezen
stond:
en aan beide zijden van de deur was er een trekbel; op de ene stond: ‘Bel voor
Bezoekers’, en op de ander ‘Bel voor Bedienden’.
‘Ik zal wachten tot het lied uit is,’ dacht Alice, ‘en dan zal ik aan de-de- aan
welke bel moet ik trekken?’ vervolgde ze, want die opschriften vond ze erg
moeilijk. ‘Ik ben geen bezoeker en ik ben geen bediende. Er moest toch eigenlijk
een bel zijn met “Koningin” er op, vind ik -’
Net op dat ogenblik ging de deur een stukje open en een wezen met een lange
snavel stak zijn hoofd even naar buiten en zei: ‘Geen toegang de eerste twee
weken!’ en deed de deur weer met een slag dicht.
Alice belde en klopte lange tijd tevergeefs: maar tenslotte stond een heel oude
Kikvors, die onder een boom zat, op en kwam langzaam naar haar toe strompelen:
hij was gekleed in het hel geel en had geweldig grote laarzen aan.
‘Wat is er aan de hand?’ zei de Kikvors op een lage, schorre fluistertoon.
Alice draaide zich om, in een stemming om op iedereen iets aan te merken. ‘Waar
is de bediende die op de bel moet letten?’ begon ze boos.
‘Welke bel?’
Alice stampvoette bijna van drift, zo langzaam en temerig sprak hij. ‘Deze bel,
natuurlijk!’
De Kikvors keek met zijn grote, doffe ogen een hele
tijd naar de bel; toen kwam hij dichterbij en wreef er over met zijn duim, alsof
hij wilde zien of hij goed gepoetst was: toen keek hij naar Alice.
‘Op de bel letten?’ zei hij. ‘Die bel doet toch geen kwaad?’ Hij was zo schor,
dat Alice hem bijna niet kon verstaan.
‘Ik begrijp niet wat je bedoelt,’ zei ze.
‘Ik spreek Hollands, doen ik niet?’ hernam de Kikvors. ‘Of bent je doof? Wat
heeft hij je voor kwaad gedaan?’
‘Ach. Niets!’ zei Alice ongeduldig. ‘Ik heb er aan getrokken!’
‘Niet doen- niet doen-,’ mopperde de Kikvors. ‘Daar gaat hij kapot van, denk er
aan.’ Toen ging hij op de stoep staan en trok uit alle macht aan de bel.
‘Laat hem met rust,’ hijgde hij, terwijl hij weer naar zijn boom
terugstrompelde, dan laat ik jou met rust, denk er aan.’
Op dit ogenblik werd de deur open gegooid en Alice hoorde een schelle stem
zingen:
Alice sprak eens in het Spiegelland:
Ik heb een kroon op mijn hoofd en een staf in mijn hand. Kom hier,
Spiegellanders, kom allemaal hier,
Dan gaan we eens smullen en maken plezier!’
En honderden stemmen zongen het refrein mee:
‘En vult dan de glazen, zo vlug als u kunt;
En sprenkelt azijn rond, met spekvet verdund. Schenkt koffie met katten en
muize' in de thee Voor Koningin Alice miljoen maal hoezee!’
Toen juichte alles verward door elkaar en Alice dacht bij zich zelf: ‘Miljoen
maal hoezee is erg veel. Ik zou wel eens willen weten of er iemand telt.’ Even
later was er weer stilte, en dezelfde schelle stem zong weer een couplet:
‘O, Spiegellandlui, sprak Alice, kom gerust! Mij persoonlijk te zien is een
nobele lust;
Al wie drinkt met ons voelt zich hooglijk vereerd, Doch gezegend is hij die
zelfs met ons dineert!’
Toen kwam het refrein weer:
En vult dan de glazen met stroop en met inkt,
Of iets, dat ook goed smaakt, wanneer men het drinkt. Mengt zand bij de cider en
wol bij de wijn -
Miljard malen welkom zal Alice zijn!’
‘Miljard maal!’ herhaalde Alice wanhopig. ‘O, daar komen ze nooit mee klaar. Ik
kan beter ineens naar binnen gaan’ - en daar ging ze; en op het ogenblik dat ze
verscheen was er een doodse stilte.
Alice keek zenuwachtig de tafel langs, terwijl ze de grote zaal binnen liep, en
merkte op dat er ongeveer vijftig gasten waren van allerlei soort; sommige waren
dieren, andere waren vogels, en ze zag er zelfs een paar bloemen bij. ‘Ik ben
blij dat ze gekomen zijn zonder op een uitnodiging te wachten,’ dacht ze, ‘ik
zou nooit geweten hebben wie ik eigenlijk moest vragen!’
Er stonden drie stoelen aan het hoofd van de tafel: in twee daarvan zaten de
Zwarte en de Witte Koningin al, maar de middelste was leeg. Alice ging zitten,
erg
verlegen door de stilte en ze hoopte dat er maar gauw iemand iets zou zeggen.
Eindelijk begon de Zwarte Koningin: ‘De soep en de vis ben je mis gelopen,’ zei
ze. ‘Breng het vlees!’ En de kellners zetten een schapenbout neer voor Alice die
er erg benauwd naar
keek, want ze had nog nooit zo iets hoeven aan te snijden.
‘Je ziet er een beetje verlegen uit, laat me je even voorstellen aan die
schapebout,’ zei de Zwarte Koningin.
‘ Alice-Schapebout:
Schapebout-Alice.’ De Schapebout ging op het bord overeind staan en maakte een
kleine buiging voor Alice; en Alice boog terug, niet wetende, of ze het
griezelig vond, of grappig.
‘Mag ik u een plakje geven?’ zei ze en nam haar mes en vork en keek van de ene
Koningin naar de andere.
‘In geen geval,’ zei de Zwarte Koningin zeer beslist, ‘het is tegen de etiquette
om iemand aan te snijden, waar je aan voorgesteld bent. Breng het vlees weg!’ En
de kellners droegen het weg en brachten er een grote plumpudding voor in de
plaats.
‘Ik word liever niet aan de pudding voorgesteld,’ zei Alice haastig, ‘anders
krijgen we helemaal niets te eten. Lust u een stukje?’
Maar de Zwarte Koningin keek boos, en gromde: ‘Pudding-Alice: Alice-Pudding.
Breng de Pudding weg!’ En de kellners namen de Pudding zo vlug weg, dat Alice
niet eens terug kon buigen.
Maar ze zag toch niet in waarom de Zwarte Koningin de enige zou zijn die iets te
zeggen had; daarom riep ze, bij wijze van proefneming: ‘Kellner! Breng de
Pudding terug!’ En ogenblikkelijk was hij weer terug, net een goocheltoer. Hij
was zo groot, dat ze er toch wel een klein beetje verlegen mee was, evenals met
de schapebout; toch lukte het haar tenslotte om haar verlegenheid te overwinnen,
ze sneed er een stuk af en gaf het aan de Zwarte Koningin.
‘Wat een brutaliteit!’ zei de Pudding. ‘Ik zou wel eens willen zien hoe jij het
zou vinden als ik eens een stuk van jou afsneed, spook!’
Hij sprak met een dikke stem, net of er niervet door zat, en Alice wist niets
terug te zeggen; ze zat maar stil te kijken, met haar mond wijd open.
‘Zeg eens wat,’ zei de Zwarte Koningin: ‘het is belachelijk zoals je het hele
gesprek aan de Pudding overlaat!’
‘Ziet u, vandaag heb ik zo'n boel gedichten horen opzeggen,’ begon Alice, een
beetje angstig toen ze merkte dat, zodra ze haar mond opende, er een doodse
stilte heerste en alle ogen op haar gericht waren; ‘en het is erg vreemd, vind
ik, - ieder gedicht ging
op de een of andere manier over vissen. Weet u misschien waarom ze hier allemaal
zo dol op vis zijn?’
Ze sprak tot de Zwarte Koningin, en die antwoordde nogal vaag. ‘Wat vissen
betreft,’ zei ze, heel langzaam en plechtig, met haar mond vlak bij Alice's oor,
‘Hare Maj esteit weet een snoezig raadseltje - helemaal op rijm - en alles over
vissen. Zal ze het eens opzeggen?’
‘Het is wel heel vriendelijk van Hare Zwarte Majesteit om het daar over te
hebben,’ fluisterde de Witte Koningin in Alice's andere oor, kirrend als een
duif. ‘Ik zou het heerlijk vinden! Mag ik?’
‘Gaat uw gang,’ zei Alice heel beleefd.
De Witte Koningin lachte van genoegen en streelde Alice's wang. Toen begon ze:
-De vis moet als regel eerst worden gevangen. Dat lukt wel, dat kan zelfs een
stokdove hond.
-Dan moet hij te koop in een winkeltje hangen Dat lukt wel, hij kost maar een
kwartje per pond.
-En braad thans de vis in een gloeiende oven! Dat lukt wel, ik maak hem heus
keurigjes klaar.
-Leg hem fluks in een schaal, met de goede kant boven. Dat lukt wel, daar ligt
hij al, geurigjes gaar.
-Breng hem hier! Ik krijg trek, en mijn maag hoor ik knorren Dat lukt wel, zo'n
beestje is gauw geserveerd.
-Wil thans van de schotel het deksel afsjorren. O weel, dat kost moeite, nu
gaat het verkeerd.
-Want het plakt zoals plakzegels zelden slechts plakken, Daar de vis, of zijn
geest, er voortdurend aan trekt.
Is er iemand, die dit nu eens goed aan wil pakken,
-Die het braadsel ontdekselt, en 't raadsel ontdekt?’
‘Je mag even nadenken, en daarna moet je raden,’ zei de Zwarte Koningin.
‘Onderwijl zullen we op je gezondheid drinken - op de gezondheid van Koningin
Alice!’ schreeuwde ze luidkeels en onmiddellijk dronken alle gasten op haar en
ze legden het wel erg raar aan: sommigen zetten hun glas op hun hoofd als
brandblusapparaten, en dronken alles op wat langs hun gezicht droop - anderen
gooiden de karaffen om en slorpten de wijn op die over de tafelrand liep - en
drie van hen (die op Kangoeroes leken) kropen in de schaal met gebraden
schapenvlees en begonnen geestdriftig in de jus te dansen, ‘net als varkens in
de trog!’ dacht Alice.
‘Nu moet je met een mooie toespraak bedanken,’ zei de Zwarte Koningin, terwijl
ze Alice met gefronste wenkbrauwen aanzag.
‘Wij moeten je ondersteunen, begrijp je,’ fluisterde de Witte Koningin tegen
Alice, die, gehoorzaam, maar een beetje angstig was opgestaan om te doen wat
haar gezegd was.
‘Het is erg vriendelijk van u,’ antwoordde ze fluistererjd, ‘maar ik kan het
alleen wel.’
‘Dat gaat zo maar niet,’ zei de Zwarte Koningin zeer beslist: Alice schikte er
zich dus maar zo gewillig mogelijk in.
(‘En ze duwden toch zo!’ zei ze later, toen ze haar zusje het verhaal van het
feestmaal deed. ‘Je zou denken dat ze me plat wilden drukken!’).
Het was inderdaad nogal moeilijk voor haar om op haar plaats te blijven terwijl
ze haar toespraak hield: de twee Koninginnen duwden haar zo, ieder aan een kant,
dat ze haar bijna de lucht in tilden.
‘Ik verhef me om mijn dank te betuigen -’ begon Alice - en werkelijk, onder het
spreken, ging ze minstens een decimeter omhoog; maar ze kreeg de tafelrand te
pakken, en slaagde er in om zich weer naar beneden te trekken.
‘Pas op!’ gilde de Witte Koningin, terwijl ze met allebei haar handen Alice's
haar vastgreep. ‘Er gaat wat gebeuren!’
En toen (zoals Alice later beschreef) gebeurde er van alles tegelijk. De kaarsen
groeiden tot aan de zolder en hadden veel weg van een korenveld met vuurwerk
bovenin.
En wat de flessen betreft, die namen ieder een stel borden, die ze haastig aan
zich vastmaakten als vleugels, en zo, met vorken bij wijze van poten, fladderden
ze in
alle richtingen rond: ‘ja, ze lijken veel op vogels,’ dacht Alice, voor zover ze
in de vreselijke verwarring, die nu ontstond, nog kon denken.
Op dat ogenblik hoorde ze een schor gelach naast zich, en ze draaide zich om om
te zien wat er met de Witte Koningin aan de hand was: maar inplaats van de
Koningin zat er de Schapenbout op de stoel. ‘Hier ben ik!’ riep een stem uit de
soepterrine en Alice draaide zich weer om, net op tijd om te zien hoe het
brede, goedige gezicht van de Koningin over de rand van de soepterrine nog even
naar haar grijnsde voordat ze in de soep verdween.
Er was geen ogenblik te verliezen. Reeds lagen verscheidene gasten in de
dekschalen, en de soeplepel liep over de tafel recht op Alice's stoel af, en
beduidde haar ongeduldig dat ze opzij moest gaan.
‘Dat gaat zo niet langer!’ riep ze, sprong op,
greep met allebei haar handen het tafellaken: één flinke ruk, en borden,
schalen, gasten en kaarsen ploften allemaal tegelijk op de vloer.
‘En nu jij,’ vervolgde ze en keerde zich woedend naar de Zwarte Koningin die,
naar ze dacht, de oorzaak van al het onheil was - maar de Koningin zat niet meer
naast haar - ze was plotseling ineengeschrompeld tot een klein poppetje en rende
nu vrolijk als maar over de tafel in het rond, om haar eigen shawl te pakken,
die achter haar aan sleepte.
Op een ander ogenblik zou Alice zich hierover verbaasd hebben, maar nu was ze
veel te opgewonden om ergens verbaasd over te zijn.
‘Ennu jij,’ herhaaldeze, toen ze het wezentje te pakken kreeg, net op het
ogenblik dat het over een fles sprong, diezo juist op de tafel was neergedaald,
‘jou schud ik net zo lang door elkaar tot je een poes bent, dat zal ik!’
Pak rammel
Onder het spreken nam ze haar van de tafel, en schudde haar zo hard ze kon heen
en weer.
De Zwarte Koningin bood hoegenaamd geen tegenstand: alleen werd haar gezicht
heel klein en werden haar ogen groot en groen: en, terwijl Alice haar door
elkaar bleef schudden, werd ze nog steeds korter - en - dikker - en - zachter -
en - ronder - en -
Wakker
- en werkelijk, het was toch heus een poesje.
Wie droomde het?
UW Majesteit moet niet zo hard spinnen,’ zei Alice terwijl ze haar ogen wreef;
ze sprak beleefd tegen het poesje maar toch ook nogal streng.
‘Je hebt me wakker gemaakt, en o, wat heb ik prettig gedroomd! En jij bent met
me mee geweest Kitty - dwars door Spiegelland. Wist je dat, lieverd?’
Het is een erge lastige gewoonte van poezen (Alice had het daar al eens eerder
over gehad) dat ze, wat je ook tegen hen zegt, altijd spinnen.
‘Als ze nu maar eens alleen ‘ja’ sponnen, en ‘neen’ mauwden, of er een andere
regel op na hielden,’ had ze gezegd, ‘dan kon je tenminste een gesprek met hen
voeren. Maar hoe kan je nu ooit praten met iemand die altijd hetzelfde zegt?’
Ook nu deed het poesje niets anders dan spinnen, en het was onmogelijk om te
raden of het ‘ja’ of ‘neen’ bedoelde.
Daarom grabbelde Alice maar eens tussen de schaakstukken op tafel totdat ze de
Zwarte Koningin gevonden had: toen ging ze op haar knieën op het haardkleedje
zitten en liet het poesje en de Koningin naar elkaar kijken. ‘Kijk, Kitty!’ riep
ze en klapte triomfantelijk in haar handen. ‘Nu zie je toch wel waar je in
veranderd was!’
(‘Maar ze wilde er niet naar kijken,’ vertelde ze
later, toen ze haar zusje alles uitlegde: ‘ze draaide haar kopje weg, en deed
net alsof ze niets zag, maar ik geloof toch wel dat ze zich een klein beetje
schaamde, dus zal ze wel de Zwarte Koningin geweest zijn.’)
‘Zit een beetje beter rechtop, beste kind,’ riep
Alice en ze lachte hartelijk. ‘En maak buigingen terwijl je bedenkt wat je - wat
je moet spinnen. Dat wint tijd, weet je nog wel?’ En toen pakte ze Kitty op en
gaf haar een kusje, ‘omdat ze een Zwarte Koningin geweest was.’
‘Sneeuwwitje, lief dier!’ vervolgde ze, en keek over haar schouder naar het
Witte Poesje, dat zich
nog steeds geduldig liet mooi maken, ik zou wel eens willen weten wanneer Dina
nu toch eens klaar is met Uwe Witte Majesteit. Daarom zag je er natuurlijk zo
slordig uit in mijn droom. - Dina! Weet je dat je bezig bent om een Witte
Koningin te schrobben? Dat is werkelijk erg oneerbiedig van je!’
‘En waar zou Dina toch in veranderd zijn?’ babbelde ze voort, en ze ging maar
eens makkelijk liggen, met een elleboog op de vacht, en haar kin op haar hand,
en sloeg de poesjes gade. ‘Vertel eens, Dina, was jij soms Hompie Dompie? Ik
geloof
het wel - maar je moest het toch nog maar niet verder vertellen want ik weet het
niet zeker.’
‘O ja, Kitty, dat is waar, als jij maar werkelijk in mijn droom bij me geweest
was, dan zou je van één ding stellig genoten hebben - er werden zo
verschrikkelijk veel gedichten voor me opgezegd, allemaal over vissen!
Morgenochtend zal ik je eens laten genieten. En terwij jij je ontbijt opeet, zal
ik ‘De Walrus en de Timmerman’ voor je opzeggen en dan kan je net doen of je
oesters eet!’
‘Kom, Kitty, laten we eens bedenken wie het nu allemaal gedroomd heeft. Dat is
een belangrijk punt, hoor! en je moet niet zo als maar door je poot likken -
alsof Dina je vanmorgen niet gewassen had! Kijk, Kitty, ik moet het geweest
zijn, of de Zwarte Koning. Hij was een deel van mijn droom, natuurlijk - maar ik
was ook weer een deel van zijn droom!’
‘Was het de Zwarte Koning, Kitty? Jij was zijn vrouw, dus jij behoort het te
weten
- toe, help me
eens om er achter te komen! Die poot van je kan heus wel wachten!’ Maar die
vervelende poes begon alleen maar aan haar andere poot en deed, alsof ze de
vraag niet gehoord had.
En wat denken jullie ervan, wie droomde het?
Inleiding
Welkom in Harborsmouth, waar monsters over straat lopen, onzichtbaar voor het oog van de mens... behalve voor wie een ‘helder zicht’ heeft.
Of u nu onze moderne zakenwijk bezoekt of de geplaveide straatjes van de oude havenwijk verkent, geniet van uw verblijf. Wanneer u naar huis terugkeert, vertel dan aan uw vrienden over onze prachtige stad, maar u laat de bovennatuurlijke details beter achterwege.
Maakt u zich geen zorgen, de meeste van onze gasten ervaren nooit iets ongewoons. Wezens van de Andere Wereld, zoals elfen, vampieren en ghouls, zijn meesters in het zich verbergen in de schaduw. Velen van hen zijn ook erg bedreven in het uitwissen van herinneringen. Het is mogelijk dat u midden in de nacht schreeuwend wakker wordt, maar u zult zich niet herinneren waarom. Wees blij dat u het niet meer weet, u bent een van de gelukkigen.
Als u toch iets onnatuurlijks tegenkomt, raden wij u aan gebruik te maken van de diensten van Ivy Granger, Paranormaal Detective. Ivy Granger is medoprichter van het detectivebureau Private Eye, en een relatief nieuw lid van ons kleine bedrijfsleven. Haar kantoor bevindt zich in Water Street, in het hart van de oude haven.
Juffrouw Granger heeft het opmerkelijke vermogen om visioenen te ontvangen door voorwerpen aan te raken. Deze vaardigheid is nuttig in haar speurwerk, vooral wanneer het gaat om het lokaliseren van verloren voorwerpen. Of u nu op zoek bent naar een verloren broche of een vermist persoon, geen klus is te klein voor Ivy Granger. En ze kan het werk zeker goed gebruiken.
Op verzoek kunnen we u ook een lijst van getalenteerde begrafenisondernemers bezorgen. Als u behoefte hebt aan hun diensten, dan verwijzen we u vriendelijk door naar onze Harborsmouth Cemetery makelaar. Het is nooit te vroeg om hen te contacteren, want we hebben een bloeiende “huisvestingsmarkt”. De vraag naar een plaatselijk stukje grond is vrij hoog. De mensen hier koesteren een dodelijk verlangen naar een verblijfplaats.
Bevroren
“Wat een mooie kat, juffrouw Granger.”
Ik fronste, maar liet de opmerking aan me voorbij gaan. Ik had geen huisdieren, tenzij je de stofnesten onder mijn bureau meerekende.
Jess “Jinx” Braxton trok een vragende wenkbrauw op, maar ik haalde mijn schouders op. Ik kon me niets nuttigs bedenken om mijn rockabilly-zakenpartner te helpen. De tengere vrouw die aan Jinx’ elleboog hing en naast haar verder strompelde, had ofwel een nieuwe bril nodig, of ze was nog gekker dan een weereekhoorn.
Mevrouw Boyd zou niet mijn eerste knettergekke klant zijn. Werken voor een klant die dingen ziet die er niet echt zijn, is een beroepsrisico wanneer je adverteert als de beste (en enige) paranormale detective van de stad.
Wie was ik trouwens om over haar te oordelen? Een van mijn speciale talenten is het vermogen om door glamour heen te kijken. Heel wat bovennatuurlijke wezens gebruiken glamour om zich in het volle zicht te verbergen, en mijn gave kijkt recht door de glitter en glamour van vampierendwang en elfenmagie heen. Het is niet zo leuk als het klinkt. Ik heb dingen gezien die geen mens ooit zou moeten zien.
Helderziendheid is een zegen en een vloek.
Er lopen monsters door de straten van Harborsmouth. Als het glibbert, glijdt, vliegt of sijpelt, heb ik waarschijnlijk het dubieuze genoegen gehad om er kennis mee te maken. Het feit dat sommige van die dingen de straat oversteken om mij te ontwijken, is mij niet ontgaan. Het werk van een detective is om kleine dingen op te merken, de kleine details die de doorbraak in een zaak kunnen betekenen, maar wanneer antropomorfisch snot je behandelt alsof je slechter ruikt dan een trollenscheet, dat bezorgt een meisje een complex. Sommige dingen kan je beter negeren of het van de zonnige kant bekijken.
Ik wierp onze klant mijn liefste glimlach toe en nodigde haar met een gehandschoende hand uit op de stoel voor mijn bureau te gaan zitten. Ze kromp ineen en greep Jinx’ getatoeëerde arm vast. Ze zag eruit als een griffioenkuiken onder de vleugel van zijn moeder. Mijn zakenpartner wierp me een waarschuwende blik toe en ik nam wat gas terug van mijn charmeoffensief.
“Waar kunnen we u mee helpen, mevrouw Boyd?” vroeg ik en leunde achterover in mijn stoel.
Ik kon mijn klanten beter niet bang maken, althans niet voordat ze hadden betaald. Jinx herinnerde me daar vaak genoeg aan en zij was verantwoordelijk voor de boekhouding. Als ze zei dat we blut waren, dan waren we aan onze laatste centen toegekomen. Magische wapens en beschermende spreuken zijn niet goedkoop en Jinx begint te zeuren als we geen voedsel meer hebben. Dus legde ik mijn gehandschoende handen op het bureau waar mijn klant ze kon zien, nam een ontspannen houding aan en probeerde de opmerking van de vrouw over de kat te negeren en geen pijnlijke herinneringen op te rakelen aan mijn huisdier uit mijn jeugd. Fluffy was dood en het had geen zin om in het verleden te leven. Overleven in het heden was al moeilijk genoeg.
“Noem me alsjeblieft Maggie,” zei ze terwijl ze ging zitten.
Mevrouw Boyd, Maggie, wierp een nerveuze blik op Jinx. Ik zuchtte, maar knikte naar Jinx dat ze in de buurt moest blijven. Het zag ernaar uit dat we deze zaak samen zouden behandelen.
De vingers van mijn rechterhand gingen automatisch naar mijn onderarm en controleerden steeds opnieuw de troostende aanwezigheid van de zilveren dolk met ijzeren punt, die onder mijn leren jasje verborgen zat. Iets had onze klant afgeschrikt en Jinx was de mensenkenner in onze kleine onderneming, maar wanneer mijn partner het kantoor verliet, klemde ik mijn tanden op elkaar. Ze was georganiseerd, ze hield me op het goede spoor, en was zo zoet als kersentaart voor onze klanten, maar mijn partner had een talent voor persoonlijke ongevallen. We noemen haar niet voor niets Jinx.
“Oké, Maggie,” zei ik. “Hoe kunnen we u helpen?”
Ik hield mijn adem in en probeerde niet nerveus op mijn stoel te wiebelen. Misschien was dit wel een eenvoudige zaak, iets heel alledaags. Niet elke zaak was levensgevaarlijk. Misschien raakte Jinx eindelijk door een zaak zonder bulten en blauwe plekken.
Waarom werden mijn ingewanden dan verscheurd door een bende hondsdolle vampiervleermuizen?
“Het is mijn huis,” zei ze en zwaaide met haar handen. Haar wangen werden rood en haar overdreven heldere ogen schoten van Jinx naar mij. “Het is behekst.”
Daar twijfelde ik aan. Er bestaan veel vreemde dingen in Harborsmouth. Daar wist ik meer van dan de meeste andere mensen. Maar ik heb nog nooit een spook gezien.
Ik zette mijn beste pokerface op, leunde voorover, pakte demonstratief een pen en klapte mijn notitieboekje open.
“Kunt u deze geest beter omschrijven?” vroeg ik.
“Oh, het huis is heel erg behekst,” zei ze. “Er is meer dan één geest. Daar ben ik zeker van.”
“En waarom denkt u dat?” vroeg ik.
“De meubels bewegen, jammeren, kreunen... dat soort dingen,” zei ze en knipperde snel met haar ogen.
Jinx mompelde “Puck-orgie?” over Maggie’s schouder, en ik moest een giechel onderdrukken. Mijn lip trilde, maar ik had op de harde manier geleerd om me niet als een gek te gedragen in het bijzijn van onze klanten, niet voordat de cheque was geïnd.
“Bent u iets kwijt?” vroeg ik en tikte met mij pen op een leeg vel papier. “Lepels? Kandelaars? Sieraden?”
“Nee, helemaal niets,” zei ze hoofdschuddend.
Nou, dat sloot de theorie van de puck-orgie van Jinx uit. Ik had al aan een paar puckbestrijdingen gewerkt, en die bovennatuurlijke knaagdieren waren berucht voor het stelen van alles wat glimmend was en niet met ijzer was vastgenageld. Het enige dat die bacchanale schepsels leuker vonden dan een orgie was diefstal.
“Weet u het zeker?” vroeg ik.
“Nee, het enige wat ik heb verloren is gewicht,” zei ze. “Wat raar is, want ik heb de hele tijd honger. Niet dat je mij hoort klagen. Ik had meer dan een paar extra kilo’s teveel voordat ik vorige maand hierheen verhuisde.”
Dat was moeilijk te geloven. De vrouw was zo mager dat ze er uitgemergeld uitzag. Ik kneep mijn ogen samen en draaide mijn hoofd om door een eventuele aanhoudende glamour heen te kijken. Meestal werkt mijn gave uit zichzelf of ik het nu wil of niet, maar soms had het een zetje nodig.
“Bent u onlangs hierheen verhuisd?” vroeg ik, terwijl ik aantekeningen maakte.
De waarheid langzaam besluipen werkte vaak in lastige zaken, maar het enige wat ik in mijn ooghoeken zag, was een tengere vrouw die een boterham nodig had. Er was hier iets vreemds aan de hand en ik had het nare voorgevoel dat ik mijn paranormale gave zou moeten gebruiken om deze zaak op te lossen.
Zie je, ik ben namelijk dubbel vervloekt. Ik ben niet alleen helderziend, een gave die ik erg graag zou teruggeven, maar ik krijg ook visioenen wanneer mijn huid in contact komt met bepaalde voorwerpen. Tijdens een visioen glijd ik in een herinnering en ervaar de gebeurtenissen door de ogen van degene die een psychische afdruk op het voorwerp achterliet. Het probleem is dat er sterke emoties voor nodig zijn om een dergelijke afdruk achter te laten, en de meeste dingen die iemand zo diep raken zijn pijnlijk of angstaanjagend. Zoveel angst ervaren is niet gezond, en er bestond een reëel risico om mijn zelfbewustzijn te verliezen en verstrikt te raken in de nachtmerrie van iemand anders, maar soms was het de enige manier om een zaak op te lossen.
Psychometrie was een gevaarlijke gave, maar het betaalde de rekeningen.
“Hadden de vorige eignaars bezittingen achtergelaten?” vroeg ik en kreeg een beklemmend gevoel in mijn borst. “Of kamers die nog niet volledig waren gerenoveerd voordat u in het huis kwam wonen?”
“Oh, ja,” zei Maggie. “Ik heb amper iets aangeraakt. Ik had grootse plannen voor het huis, maar ik heb nog geen zin gehad in een doe-het-zelf-project. Ik heb er gewoon de energie niet voor. En dan zijn er nog de spoken om rekening mee te houden. Wilt u de zaak aannemen? Ik weet dat het iets vreemd is om te onderzoeken, maar toen ik rondvroeg, zei iedereen dat u degene bent die vreemde en ongewone zaken behandelt.”
Ik knarste met mijn tanden, maar knikte. Ik was altijd al een buitenbeentje geweest, een mafkees. Schreeuwen over monsters en wegzakken in ongewenste visioenen had geleid tot een eenzame jeugd, totdat ik Jinx had leren kennen.
“Ik neem de zaak aan, maar ik moet uw huis onderzoeken en een paar van de oude dingen van de vorige eigenaar bekijken,” zei ik.
“Natuurlijk,” zei ze terwijl ze haar handtas tegen haar borst klemde. “Is vandaag te vroeg? Het is gewoon... Ik heb de laatste tijd niet veel geslapen. Ik herinner me zelfs niet wanneer ik de laatste keer mijn ogen heb dichtgedaan.”
“Geen probleem,” zei ik. “Heeft Jinx het adres?”
Ze knikte. Ik schoof weg van het bureau en stond op. We hadden een actieve zaak en ik wilde geen tijd verspillen, maar het zou dwaas zijn om er zonder een plan aan te beginnen. Mijn ogen schoten naar de muurklok.
“U mag ons rond twee uur verwachten,” zei ik. “U mag gerust weggaan terwijl wij ons onderzoek uitvoeren. Doe de deur gewoon niet op slot.”
Dat gaf ons meer dan een uur de tijd om een plan te bedenken en mijn zakken vol te stoppen met wapens en beschermende amuletten. Ik zou graag meer tijd hebben, maar de vrouw was zichtbaar geschokt. Wat haar huis ook was binnengevallen, het zoog haar energie op de een of andere manier op. Ze vervaagde praktisch terwijl we met elkaar spraken.
“Bedankt, juffrouw Granger,” zei ze, ze stond op en haastte zich naar de deur. “En maakt u zich geen zorgen, ik ben thuis. Ik ben met pensioen gegaan net voordat ik naar Harborsmouth verhuisde en ik verlaat bijna nooit het huis.”
Maggie Boyd liep de straten van de oude havenwijk op en ik fronste. Ze was zo ziekelijk mager, dat ik haar voor een oudere dame had aangezien, maar de vrouw was pas onlangs met pensioen gegaan en dus waarschijnlijk nog maar begin de zestig. Tot zover mijn scherpe observatievermogen.
“Maak je klaar,” zei Jinx met een knipoog. “Wat geeft het als we de reputatie hebben om gestoorde zaken aan te nemen? Kom maar op zou ik zeggen, hoe vreemder, hoe beter. Vreemd is het nieuwe cool.”
Zij had makkelijk praten. Jinx had de wezens niet gezien die in onze stad rondzwierven, en de mensen als prooi besluipen en in een verleidelijk web van verderfelijke leugens en gevaarlijke akkoorden lokten.
Ik haalde mijn schouders op en opende de bureaulade waar ik mijn voorraad beschermingsamuletten bewaarde. We waren opnieuw op weg naar onbekend terrein en hadden geen flauw idee waar we het tegen zouden moeten opnemen. Jinx kon volhouden dat een vreemde zaak als deze cool was, maar ik vertrouwde op mijn intuïtie, en op dit moment voelde ik een strakke knoop in mijn darmen terwijl mijn maag probeerde uit mijn oor te klimmen.
Ik was goed in het vinden van de waarheid, maar ik had een zeurend vermoeden dat het huis van Maggie zijn geheimen niet zonder slag of stoot zou onthullen.
Maggie Boyds nieuwe woning bevond zich in een wijk ten noorden van het oude havenkwartier, precies tussen de sloppenwijken van Joysen Hill en de opgewaardeerde havenwijk. Er waren minder bars dan huizen hier, maar de straten waren niet volledig residentieel. Ik zou de doodlopende straat gewoon voorbij zijn gelopen als de kinderen er niet waren geweest die het naambordje als schietschijf gebruikten. Ze gebruikten stukjes bestrating als munitie, maar toen ik mijn tanden bloot lachte, haastten ze zich weg.
We waren halverwege het steegje toen de graffiti en de bakstenen gebouwen plots ophielden en vervangen werden door een vrachtwagenkerkhof aan de ene kant van de straat en een met onkruid bezaaid stuk grond aan de andere kant. Aan het einde van de straat stond een eenvoudig huis dat betere tijden had gekend.
Het was een normaal huis met één verdieping en verweerde luiken die ooit rood waren geweest, maar er nu uitzagen als afbladderende roest. Een omheining en de achterkant van een opslagplaats rezen achter het gebouw op, waardoor het huis in een diepe schaduw werd gehuld. Het steegje was ook donker, waardoor de tuin voor het huis de enige zonnige plek vormde. Onkruid, gras en verstrengelde wijnstokken floreerden in het zonlicht.
“Ze heeft haar eigen geheime tuin, wat cool,” zei Jinx met een grijns.
“Die had mevrouw Havisham ook,” mompelde ik.
Ik bekeek onze mogelijke vluchtroutes voordat we het huis naderden. Maggie woonde hier nog niet lang, maar het was toch verrassend dat de buitenkant en het omliggende terrein er zo vervallen bij lagen. Als ik niet beter wist, zou ik zeggen dat de plek al decennialang onbewoond was.
Ik stapte behoedzaam over stukjes puin, mijn laarzen kraakten op het grind terwijl ik langzaam over het pad liep. De poort was verdwenen, weggerot of meegenomen voor brandhout, maar mijn huid tintelde toen ik de vervallen houten omheining voorbij liep en Maggie’s binnenerf betrad. Er liep een rilling over mijn rug en ik draaide me vliegensvlug om, wat ik ook had gevoeld, ik was te laat.
Jinx slaakte een geschrokken kreet en zwaaide met haar armen als een windmolen in het rond in een poging rechtop te blijven staan, maar haar plateausandalen werkten niet mee. Ze stak een hand uit en ik rukte de mijne weg. Het was een reflex na al die jaren van vreselijke visioenen, maar ik wist dat ik het had verprutst.
Alsof Jinx’ uitdrukking van pijn en overgave niet erg genoeg was, leunde ik te ver achteruit en belandde op handen en knieën. Warm nat gras gleed in de opening tussen mijn mouw en handschoen, alsof de grond met zijn vele tongen hongerig langs mijn pols likte en mijn huid proefde.
Ik huiverde, rukte mijn hand weg en klom snel overeind. Ik had al eens een aanvaring gehad met hongergras tijdens een andere zaak en dat was niet goed gegaan. De zaak was in een handomdraai van roestige scheermessen veranderd in de hel.
Ik veegde mijn gehandschoende handen af aan mijn broek en huiverde. Ik krabbelde achteruit, keek naar links en naar rechts, maar niemand probeerde onze gezichten op te eten. Het waren enkel Jinx en ik.
“Wat is er in hemelsnaam gebeurd?” vroeg Jinx fronsend. “Kreeg je een visioen?”
“Geen visioen,” zei ik met bevende stem. Ik slikte hard en richtte mijn aandacht op het huis toen ik het pad opliep. “Heeft onze klant het ooit gehad over een onverklaarbare honger of huisdieren in de buurt die hondsdol zijn geworden?”
“Nee,” zei ze, haar voorhoofd rimpelde.
“Weet je dat zeker?” vroeg ik.
“Ik zou het me wel herinnerd hebben als ze huisdieren met een schuimende mond had vermeld,” antwoordde ze. “Wat is er?”
De juiste vraag was, wat ligt er? Hongergras was smerig spul. De meeste mensen die op een stukje van die rotzooi trappen, veranderen en niet in de goede zin. Eerst verlies je het gevoel tussen goed en kwaad. Dan verlies je alles en iedereen waar je ooit van hebt gehouden.
Ik was immuun voor het spul, ik had geen idee waarom en ik wilde het ook niet uitzoeken. Ik hoopte nooit meer dat soort magie tegen te komen. Helaas was dat niet het geval.
“Onze klant heeft een stukje hongergras in haar voortuin,” zei ik, en keek Jinx betekenisvol aan. “Je weet wat dat betekent.”
Dat wist ze. Jinx werd bleek, haar ogen werden groter.
“Oh verdorie,” zei ze.
Inderdaad, oh verdorie. Hongergras was extreem gevaarlijk. Zoals de meeste elfenmagie eigenlijk. Maar er is meer nodig dan alleen magie om die kwijlende cirkel onkruid te creëren.
Er was hier iets ergs gebeurd, iets heel ergs. Zoals een hongersnood of een harde Maine-winter die een gezin tot kannibalisme dwingt.
“Denk je dat er hier echt spoken wonen?” vroeg ze. Ik moest het mijn partner nageven. Haar gezicht was grauw, maar ze liep niet weg. “De geesten van opgegeten mensen.”
“Ik weet het niet,” zei ik, terwijl ik mijn schouders breed maakte. “Maar dat zullen we snel ontdekken.”
Het gekraak van grind onder mijn laarzen benadrukte mijn woorden en ik probeerde er niet aan te denken dat ik over afgepeuzelde botten liep. Ik bewoog nauwelijks toen Jinx op de deur klopte en onze komst aankondigde.
We hoefden niet lang te wachten. De deur zwaaide open en daar stond Maggie, haar ogen leken ingevallen in het schemerige licht. Had ze het hongergras aangeraakt? Was ze besmet met de magie van het gras?
“Alsjeblieft, kom binnen,” zei ze. “Ik ben in de keuken als jullie iets nodig hebben. Ga niet weg zonder een kopje thee te hebben gedronken. De ketel staat op het vuur.”
Ik stapte het huis binnen, een beleefde weigering op mijn lippen, maar ik hapte naar adem. De armoedige woonkamer verdween en onthulde een gruwel die zo groot was dat ik er geen woorden voor had.
Dit had ik helemaal niet verwacht.
“Wat zie je?” vroeg Jinx, ze kwam bij me staan terwijl onze gastvrouw verder liep door wat vermoedelijk de keukendeur was. “Ziet er toch normaal uit.”
“Je wilt het niet weten,” zei ik en slikte gal door.
De muren waren plakken pulserend vlees en de vloer voelde slijmerig aan onder mijn legerschoenen. Ik huiverde bij de vochtige, stinkende geur die zich vermengde met de kenmerkende stank van een slachthuis. Angst en bloed drongen door elke vlezige scheur, maar bovenop de onderliggende terreur doemde een honger op die ons volledig dreigde te verslinden.
“Jinx, ga naar buiten,” zei ik met harde stem.
“Buiten met dat griezelachtige hongergras?” vroeg ze.
Ze had gelijk.
“Goed dan, maar blijf dicht bij me,” zei ik fluisterend. “Blijf uit de buurt van de muren en raak niets aan. Ga ervan uit dat niets in dit huis is wat het lijkt.”
“Dat klinkt niet erg geruststellend,” mompelde ze.
“Goed zo,” zei ik en pakte mijn dolk in mijn hand. “Als je bang bent, raken we hier misschien levend weg.”
“En Maggie?” vroeg Jinx.
Er klonk getik uit de keuken en ik verstijfde. Tik, tik-tik, tik. Er viel een pijnlijke stilte voordat het getik opnieuw begon. Hoe graag ik ook schreeuwend wilde wegrennen uit dit bizarre knekelhuis, we hadden een zaak op te lossen en een klant te redden.
“We accepteren die kop thee en proberen te ontdekken wat er in godsnaam in dit huis aan de hand is,” zei ik.
“En als het een valstrik is?” fluisterde Jinx.
“Dat zien we wel wanneer het zover is,” zei ik.
Ik hoopte maar dat als het inderdaad zover zou komen, dat er geen sliertjes spierweefsel mee gemoeid waren.
Op mijn teken duwde Jinx de keukendeur open. Tenminste, ze zwoer dat het een houten deur was. Als we hier levend weg kwamen, zou ik een liter bleekmiddel nodig hebben om mijn hersenen te spoelen en die opening uit mijn herinnering te schrobben.
Ik hapte naar adem, strompelde naar voor, maar bleef abrupt stilstaan toen mijn ogen heen en weer schoten van Maggie naar het lijk dat haar kleren droeg. Lijk is misschien een te vriendelijk woord. Het lichaam miste een paar lichaamsdelen, en meer dan alleen ratten hadden eraan geknaagd.
Dat was niet het engste in de kamer, verre van.
Ik had de bron van het getik gevonden. Twee kinderen zaten ineengedoken op de grond, hun knokige knieën en uitstekende sleutelbeenderen waren pijnlijk om te zien. Ze leunden tegen elkaar aan in een eenarmige omhelzing, klapperend met hun tanden tegen een kou die ik niet kon voelen.
“U kunt hen zien, nietwaar?” vroeg Maggie met hoopvolle stem en smekende ogen.
“Ze bedoelt toch niet de botten op de vloer, hé?” fluisterde Jinx achter me.
“Nee, Jinx,” antwoordde ik. “Maar die botten zijn belangrijk. Daar durf ik geld om te verwedden.”
Ik had gelijk. Het lijk kroop rond de kleine lichamen van de kinderen en troostte hen, zelfs in de dood.
“Kunt u hen helpen?” vroeg Maggie.
Ik keek van Maggie naar het lijk op de grond en haalde diep adem. Ik richtte mijn blik op de kinderen en draaide mijn hoofd om de volledige kracht van mijn helderziendheid te gebruiken. De kinderen flikkerden, maar ik ving een glimp op van rijen naaldachtige tanden, te veel tanden voor hun magere gezicht.
Tik, tik-tik, tik. Het geklapper ging door en ik huiverde.
“Wat... wat hebt u gedaan?” vroeg ik.
“Wat elke goede moeder zou doen, dat dacht ik tenminste,” zei ze. “Ik verzachtte hun pijn. Ik heb hen in leven gehouden. Ik wist niet wat er met hen zou gebeuren.”
Ik wilde vragen wat ze bedoelde, maar mijn verstand beende eindelijk bij met wat mijn ogen zagen. Hun mond was niet roodomrand en plakkerig van bessenconserven en de jongste hield geen pop tegen haar borst. Het kleine meisje streelde een pluk haar van haar moeder.
“Jullie waren aan het verhongeren,” zei ik.
Maggie knikte, ze wendde haar ogen niet van haar kinderen af.
“Ze waren zo opgewonden geweest over de sneeuw,” zei ze. “Die was laat gekomen dat jaar, maar hij compenseerde meer dan genoeg voor zijn late komst. De winter bleef maar duren. En voor hen zal die nooit meer eindigen. Niet zonder jouw hulp.”
“Wat kan ik doen?” vroeg ik.
“Zeg hen dat ze brave kinderen zijn,” zei ze. “Ze hebben gedaan wat er van hen werd gevraagd. Ze mogen niet lijden voor mijn slechte daad.”
Ik fronste, maar deed een stap naar voren en hurkte neer, voorzichtig om het lichaam aan mijn voeten niet aan te raken. Gekannibaliseerd worden was een visioen waarvan ik verdomd zeker was dat ik er niet wilde worden ingezogen.
“Ivy, wat ben je van plan?” siste Jinx.
Wat ik van plan was? Ik keek naar de kinderen en gebruikte mijn helderziendheid om elk detail in me op te nemen. Hun tanden waren niet de enige onnatuurlijke afwijking. Aderachtige sliertjes verbonden de kinderen met de vlezige kasten en de gelatineuze vloer.
“Maggie’s kinderen zitten hier vastgebonden,” zei ik, en antwoordde op Jinx’ vraag.
Ik keek naar Maggie en onderzocht haar gezicht op aanwijzingen. Haar ogen waren groot, maar ze boog voorover.
“Is dat waarom ze niet verder konden?” vroeg ze. “Kan je...?”
“Ik ben geen deskundige,” zei ik, en onderbrak haar zin. “Maar van wat ik kan zien voedt dit huis zich met het lijden van de kinderen. Als ik gelijk heb, zal het huis het niet prettig vinden als wij zijn voedselvoorziening verwijderen.”
“Is dit een slecht moment om te vermelden dat ik niet echt gekleed ben om tegen een spookhuis te vechten dat leeft van het leed van dode kinderen?” vroeg Jinx.
“Had je liever je kans gewaagd met het hongergras?” vroeg ik.
“Ja, verdomme,” zei ze. “Maar je gaat hier niet weg, hé?”
“Absoluut niet,” antwoordde ik.
“Goed dan, maar voor alle duidelijkheid, ik vind het prima als je je gekkenreputatie kwijt wilt,” zei ze.
“Hoe zit het met hoe vreemder, hoe beter?” vroeg ik.
“Onze klant is dood, het huis leeft en er groeit gras in de tuin met het vermogen om vraatzuchtige wendigo’s te creëren,” zei ze. “Zo zit het.”
Ik had de kinderen gadegeslagen terwijl Jinx brabbelde. Ze reageerden niet op Maggie of Jinx, maar ik had kunnen zweren dat hun ogen meer dan eens naar mij gleden. Misschien konden sommige wezens me dankzij mijn helderziendheid duidelijker zien.
“Mijn naam is Ivy Granger,” zei ik. “Hoe heet jij?”
Ze antwoordden niet, maar beide kinderen keerden hun hoofd naar mij toe, zonder te knipperen. Een laag gegrom steeg op uit hun buik en ze staarden me met een wilde glans in hun ogen aan. Ik had tenminste hun aandacht.
Angstzweet gleed langs mijn ruggengraat naar beneden en mijn blik schoot door de kamer. Had Maggie ons uitgenodigd om haar kinderen vrede of een maaltijd te bezorgen? Ik moest de kinderen proberen te redden, ongeacht het motief van mijn klant.
“Ik ben een vriendin van jullie moeder,” zei ik.
De muren kregen een spasme en rode tranen liepen in riviertjes over de wangen van de kinderen.
“Ivy, voelde je dat?” vroeg Jinx.
“Blijf daar en beweeg niet, tenzij ik het zeg,” zei ik.
Roofdieren jagen op hun prooi. En deze twee waren al lang geen onschuldige kinderen meer.
“Jullie moeder is hier en ze houdt heel veel van jullie,” zei ik. “Jullie zijn erg braaf geweest, maar jullie moeten nog één ding voor haar doen.”
“S-s-stout,” zei de jongen.
“Nee, dat ben je niet,” zei ik.
“H-h-honger,” kreunde het kleine meisje.
“Jullie hoeven nooit meer honger te lijden,” zei ik. “Jullie kunnen verdergaan en weer bij jullie moeder zijn.”
Ik had geen idee of wat ik zei waar was, maar woorden hebben hun eigen magie en er was een sterke energie voelbaar in dit huis.
Ik putte inspiratie uit mijn eigen gevoel van leegte bij het verliezen van een van mijn ouders, een gat in mijn maag en een pijn in mijn borst die nooit meer zou verdwijnen. Ik kannaliseerde het verlangen van een kind naar zijn ouders en vertelde de spookkinderen wat ze wilden horen.
Ze waren braaf geweest. Ze waren geliefd. Ze gingen naar huis.
Hoe meer ik sprak, hoe meer ik ervan overtuigd was dat ik hen kon redden. En plotseling ging er zomaar een deur open en draaiden de kinderen zich om naar mijn klant.
“Mam?”
“Pak mijn hand,” zei Maggie en reikte naar haar kinderen. “We gaan naar huis.”
De kamer schudde en Jinx verloor haar evenwicht, maar ik hield mijn ogen op de kinderen en de aderen gericht die hen aan het huis vastmaakten.
“We zijn stout geweest,” zei het meisje.
“Nee, mijn mooie dierbare kinderen,” zei Maggie. “Jullie hebben precies gedaan wat jullie dwaze moeder van jullie heeft gevraagd. Kunnen jullie mij vergeven?”
Ze renden naar haar toe en toen ze het einde van hun vlezige kettingen bereikten, sneed ik de aderen door met mijn dolk. Het mes was van zilver gemaakt, had een ijzeren punt en was besprenkeld met wijwater. Ik had geen idee wat het huis was, maar de aderen werden zwart, verschrompelden en trokken zich bliksemsnel terug.
Maggie mompelde “dank u” over de hoofden van de kinderen en ze stapten door de gloeiende deur.
Ik hoorde haar stem door het licht, die vrolijk klonk.
“Kom op, Fluffy,” zei ze. “Tijd om naar huis te gaan.”
Er wreef iets langs mijn been en een spinnend geluid vulde mijn oren. Toen was het weg en de deur viel dicht.
Mijn oren plopten open en Jinx fronste.
“Was dat een kat?” vroeg ze.
Ik knipperde een paar tranen weg.
“Ik weet het niet, maar ik denk niet dat we voor deze klus betaald zullen worden,” zei ik.
Jinx keek de stoffige keuken rond en kreunde. Het huis zag er opnieuw alledaags uit, de enige rariteiten waren de drie lichamen die in elkaars armen rustten.
“Hier zien we nooit een cent van,” zei Jinx en wankelde naar de deur.
Het licht was pijnlijk helder, maar ik hield mijn hoofd schuin, keek naar de lucht en haalde mijn schouders op.
Het is moeilijk om de rekeningen te betalen als je dood bent. Maar als je sterft in een stad vol willekeurige elfenmagie en Ivy Granger behandelt de zaak, mag je er zeker van zijn dat je je schulden kunt aflossen.
Drie nachtmerries en een medicijn
'Maar wat wil je dan dat ik precies doe als eh? als het zover is?'
'Wat denk je? Mij wakker maken natuurlijk.'
'Dat is alles? Jou wakker maken?'
Mart Scheepens keek Victor een ogenblik onzeker aan. Toen Victor hem vanmiddag over zijn nachtelijke ervaringen had verteld, geloofde hij niet dat zijn vriend een grap met hem uithaalde. Die angst, hoe goed Victor die ook probeerde te verbergen, was niet ongemerkt aan hem voorbijgegaan. Maar hij had het grootste deel van de middag en avond gehad om alles te laten bezinken. Hij begon zich weer af te vragen waarom hij zich had laten overhalen.
'Dat is echt alles,' zei Victor plechtig, waarna zijn gezicht opzij ging en hij met een bijna snuivende ademhaling een blik op zijn bed liet vallen.
Victors verzoek zadelde Mart op met een enorm verantwoordelijkheidsgevoel. Hij wilde hier eigenlijk niet zijn. Niet in Victors huis, en al helemaal niet in zijn slaapkamer. Hij had andere plannen voor vanavond gehad. Maar een goede vriend afwijzen die hem om hulp vroeg, dat kon hij niet.
En, natuurlijk, Victors dilemma had iets intrigerends.
'Ik weet het, het klinkt vreemd.'
'Ja,' zei Mart. 'Jij bent vreemd.'
Victor Teulings' mond vertrok in een glimlach, maar de rest van zijn gezicht bleef geheimzinnig. Niet dat Mart zijn angst deelde of, net als Victor, dacht dat er vannacht iets verschrikkelijks zou gebeuren. Victors ervaring was misschien intrigerend, uniek of gevaarlijk was die niet.
Victor begon zich uit te kleden en Mart liet zijn ogen door de slaapkamer zwerven. Er hing één spotje, eenzaam in het midden van het plafond, dat de riante ruimte net genoeg licht bood om alle handelingen in te verrichten waarvoor Victor de kamer bedoeld had: omkleden en slapen. Een nieuw tweepersoonsbed stond met het hoofdeinde tegen de muur, geflankeerd door twee nachtkastjes, een ervan zonder iets op het blad, en op het andere nachtkastje een wekkerradio, een tube handcrème en een glas met een laagje water, dat tot de rand gevuld was met ijsblokjes. Tegenover het bed, met twee meter tussenruimte, stond een ruime kast waarin Victor zijn hele garderobe had opgeborgen. Het enig andere meubelstuk in de kamer was de leren fauteuil in de hoek, waar gewoonlijk de kleding over de leuningen hing die Victor de volgende dag van plan was te dragen maar die hij nu had vrijgemaakt voor Mart.
Mart nam erin plaats.
'Zorg wel dat je zelf niet in slaap valt,' waarschuwde Victor toen hij zich tot zijn ondergoed had uitgekleed en het dekbed terugsloeg.
'Ik zal m'n best doen. Ik probeer wel wat te lezen als ik het gordijn een tikkeltje open mag doen.'
'Het is belangrijk dat je niet in slaap valt,' benadrukte Victor.
De toon van zijn stem herinnerde Mart aan de ingeving die hij vanmiddag had gekregen maar genegeerd had. Victor was opzettelijk mysterieus, en zo kende Mart hem niet. Victor nam juist nooit een blad voor de mond. Mart vroeg zich af of Victor iets voor hem verzweeg omdat, als hij de hele waarheid had verteld, hij dacht dat Mart niet zou durven waken aan zijn bed.
'Zie eerst maar eens in slaap te vallen, met mij in de kamer. Ik zou het zelf niet voor elkaar krijgen als ik weet dat iemand mij constant in de gaten houdt.'
'Geloof me, het in slaap vallen is het probleem niet. Het ontwaken vóórdat -'
Mart keek op in anticipatie. Maar zijn vriend vond blijkbaar dat hij weer genoeg had uitgelegd. Victor draaide het spotje uit, stapte in bed en trok het dekbed tot aan zijn hals.
'Welterusten,' zei Mart.
'Dank je. Maar ik reken er niet te veel op. Tot straks,' voegde Victor er even later aan toe. Zijn woorden gingen vergezeld met een beverig gezucht.
Een tijdlang verroerde Mart geen vin. Een streep door wolken verwaterd maanlicht kwam binnen via de kier tussen de gordijnen. Toen zijn ogen gewend raakten aan de duisternis schoof hij het gordijn zo ver opzij dat hij de omslag van zijn boek kon onderscheiden, maar hij zag meteen dat hij het spotje weer aan moest doen als hij ook wilde lezen. Hij wierp een blik op de vredige heuvel die Victors tengere lichaamsbouw onder het dekbed had gevormd. Hij vermoedde dat zijn vriend in slaap was gevallen maar de poort naar dromenland vooralsnog wist te ontwijken. Of hij was de poort gepasseerd en bevond zich nog in de veilige regionen van slaap. Victors gezicht oogde ontspannen.
Mart stond op, draaide het spotje aan - niet verder dan nodig - en ging weer zitten. Hij opende zijn roman en begon te lezen. Zo zat hij een tijdje, het boek op zijn schoot, regelmatig een pagina omslaand.
Geen woord bleef hangen.
Hij keek over de rand van het boek zodat hij Victor kon zien. Althans Victors hoofd, dat nog even bewegingloos op zijn zijkant lag als een half uur eerder. Mart sloeg weer een pagina om, nu zonder te beseffen dat hij zelfs maar een boek in zijn handen had.
Wat heb je mij niet verteld, Victor?
Misschien had Victor het hem wel gezegd, en had hij het gemist; op een gegeven moment had hij vanmiddag nog maar met een half oor naar het verhaal geluisterd. Iedereen had wel eens nachtmerries. Maar wat Victor bang maakte, doodsbang, was waar de nachtmerries over gingen, en wat hij vermoedde dat zou gebeuren als de nachtmerries niet stopten.
Mart kon evenwel niet ontkennen dat Victors ervaring iets bij hem had losgemaakt. Hij durfde het geen angst te noemen. Maar iets dat verder ging dan nieuwsgierigheid. Hij bleef naar Victor kijken.
Wat heb je mij niet verteld?
Hij vergat het boek en dacht terug aan het gesprek dat hij en Victor vanmiddag hadden gevoerd.
'Je moet me beschermen, Mart.'
'Beschermen? Waartegen?'
'Tegen mijn nachtmerries.'
Nachtmerries? Hij had de hele stad doorkruist, zijn lunchpauze opgeofferd en twee uur vrij moeten nemen? omdat Victor nachtmerries had? Serieus?
Mart keek al over zijn schouder naar de deur, overwegend om weer meteen weg te lopen, de lift te nemen twee verdiepingen omlaag, en via de automatische schuifdeuren de straat op te gaan, om het grote kantoorgebouw achter zich te laten. In plaats daarvan schonk hij zich een kop koffie in - Victor had daar zomaar een apparaat voor zichzelf - en ging hij aan de andere kant van het bureau zitten. Uiteindelijk slaagde Victor erin te stoppen met ijsberen. Hij slaakte een diepe zucht en liet zich in zijn bureaustoel zakken. De veer in de stoelpoot liet een scharnierachtige piep ontsnappen.
'Nou, vertel,' zei Mart, 'en begin bij het begin.'
En Victor vertelde. Hij had nachtmerries, zei hij. Ja, zo ver was Mart ook. Hij weerstond de neiging clichématig op zijn horloge te kijken.
'Het is nacht,' zei Victor, zijn vermoeide blik op het bureaublad. 'Het is altijd nacht. En elke nachtmerrie begint iets later in de nacht.' Ineens keek hij op. 'Voel je al waar dit heen gaat?'
'Naar de ochtend?'
Victor grinnikte, maar een beetje gemaakt. 'Ik kom terug van een of ander feestje,' zei hij. 'Op dat moment herinner ik me niet wie dat feestje geeft. Misschien heb ik iets te diep in het glaasje gekeken. Ik ga te voet naar huis, hoewel ik met de wagen ben gekomen; dat herinner ik me nog. Het feestje zal dus niet meer dan een kilometer van mijn huis zijn geweest.
Goed. Ik loop dus. En ik weet niet hoe lang ik loop - tijd is zo onmeetbaar in een droom - en dan hoor ik ineens iets. Nee, wacht, ik hoor niet iets, ik voel? ik voel dat iemand mij achtervolgt. Maar als ik achterom kijk is er niets. Dat is vreemd, toch, want in een droom is er altijd wel iets.'
'Oh ja?'
Victor schudde zijn hoofd. 'Goed, dat was de eerste nacht. Sindsdien groeit de droom, iedere nacht. Hij begint waar hij de vorige avond is geëindigd en gaat daar verder. Ik hoor en voel steeds duidelijker dat iemand mij achternazit.' Victor begon sneller te praten, al geloofde Mart niet dat hij dit zelf merkte. 'Ik sla smalle straatjes in, donkere paden, steeds vlugger, ik wil die kerel afschudden. Ineens kom ik uit in een redelijk verlichte straat. En dan weet ik in één keer niet meer waar ik ben. Ik ben verdwaald, verdorie, in mijn eigen buurt.'
'De eigenschap van dromen.'
'Nachtmerries, Mart,' corrigeerde Victor bezield, en schudde weer zijn hoofd. 'Na een nacht of vier krijgen de dromen effect op mijn privéleven. Ik ben de hele dag moe. Alsof ik 's nachts een marathon heb gelopen. Ik begin er de ernst van in te zien, want de volgende dag herinner ik me de nachtmerries beter dan elke droom die ik in mijn leven heb gehad.' Toen zei hij met dramatische stem, alsof het Mart nog niet duidelijk was: 'De nachtmerries worden vervolgd.'
Mart weerhield zich ervan te herhalen dat dit nog steeds allemaal maar dromen waren.
'De vreemdeling komt dichterbij,' ging Victor verder, 'hoe hard ik ook wegloop.'
'Iedereen kent dat soort nachtmerries, dat je het gevoel hebt dat je niet kunt ontsnappen.'
'Ja, ja, ik weet het, dat het lijkt alsof je door de modder waadt terwijl je iemand probeert te ontvluchten. Nee, dit is anders. En ik vond het ook niet spannend meer. Daarvóór vond ik het wel spannend, ook al waren het nachtmerries. Een droom die vervolgt, interessant toch? Tot ik besefte dat ik die klootzak niet kwijt zou raken. En nu komt het tweede wat de nachtmerrie vreemd maakt: ik denk. Heb jij dat, dat je kunt denken in een droom? Nee, hè? In een droom doe je dingen zonder na te denken. Nou, ik kan nadenken in mijn dromen. In deze dromen althans. Ik denk: wat moet ik doen om van hem af te komen? Moet ik hem doodmaken? Ik hoef toch niet alleen maar weg te rennen? Dus toen ik wakker werd ging ik hierover nadenken. Wat als ik beslissingen kan maken in mijn nachtmerries?'
'Ik begrijp nu pas dat dit al langer aan de gang is,' zei Mart, 'niet pas een paar nachten.'
'Nee, natuurlijk niet, voor een paar nachten roep ik je toch niet bij me. Dit is de derde week.' Victor zuchtte. 'Oké, ik ben de tel kwijt, maar ik zit nu ergens in week twee.'
'Heb je in een van die dromen nog een gezicht gezien?'
'Wacht even. Ik moet verder gaan waar ik gebleven ben.'
'Alsof je dit allemaal hebt ingestudeerd.'
'Ja,' zei Victor, 'ik wilde alles op een rijtje hebben voordat ik je het hele verhaal ging vertellen.'
'Ik ben een en al oor,' zei Mart. Maar dat loog hij, want zijn maag rommelde als onweer omdat hem een lunch was ontnomen, en zijn gedachten dwaalden af naar het eethuisje waar hij elke middag -
'Let op!' riep Victor, en wachtte tot hij zijn aandacht weer had. 'Vertel eens, Mart, zijn jouw dromen twee- of driedimensionaal?'
'Wát?' zei Mart, oprecht verbaasd.
'Mijn nachtmerries beginnen hoe langer hoe minder de kenmerken te vertonen van een droom. Ik dacht altijd dat dromen tweedimensionaal waren, ook al ben je je bewust van voor, achter, links en rechts. Vooral van achter, wanneer er iemand achter je aan zit.'
Mart begreep niet waar Victor precies heen wilde, maar het was geen onderwerp waar hij lang zijn concentratie bij kon houden. Hij nam een slok van zijn koffie en bestudeerde vervolgens de lichtval op het zwarte goedje. Een lekker goedje, die koffie. Beter dan die in het eethuis.
'Herinner je je nog dat ik zei dat tijd in een droom onmeetbaar was?' hoorde hij Victor zeggen. 'Nou, niet in de mijne. Mijn nachtmerries zijn niet twee- of driedimensionaal. Ze zijn vierdimensionaal. Ik ben daar drie nachten terug achter gekomen.'
Hij moest Victor toch eens vragen welk merk koffie hij dronk. Mart zag nergens een verpakking staan.
'Ik kan dus beslissingen maken in mijn droom,' zei Victor. 'En ik besluit om die vent te vermoorden, maar dat doe ik alleen als ik echt niet anders kan. Ik ben geen moordenaar, Mart, ook niet in mijn droom. Mart? Hoor je me?'
'Ik hoor je.'
Hij hoorde ook iets anders tussen Victors woorden, niet alleen de wens om verantwoording af te schuiven. De achtervolger, was dat een bekende? Een bekende van Victor, maar ook van Mart? Voor het eerst kreeg hij het vermoeden dat Victor een reden had om juist hem deelgenoot te maken van zijn nachtelijke avonturen. En zijn vermoeden ging vergezeld met een sterk gevoel dat Victor iets verzweeg. Alsof Victor nog overwoog of hij Mart wel kon vertrouwen. Dat raakte een gevoelige snaar, en tegen wil en dank schonk hij Victor weer zijn aandacht. De koffie had een metaalachtige nasmaak.
'Drie nachten geleden,' zei Victor, 'kwam ik erachter op welke dag mijn nachtmerries zich afspelen.'
Mart keek afwachtend in Victors plotseling doodernstige ogen. Waarom maakte het hem nerveus om een datum te horen? En waarom bleef Victor maar staren alsof hij vergeten was wat hij als laatste had gezegd. 'Nou?' vroeg Mart uiteindelijk.
Victor keek neer op het blad. Mart keek gedwongen mee, terwijl lichte frustratie hem bekroop. Als hij nu toch eens gewoon op kon staan en weg kon lopen. Even later kwam Victors hoofd weer omhoog. '8 april,' antwoordde hij.
Vandaag was het 7 april. Vannacht ging het dus gebeuren. Nee, hoezo vannacht? Niets vannacht! Mart wilde in de lach schieten, maar de lucht in zijn keel voelde plotseling dik en zwaar en hij verslikte zich in zijn ademhaling. Victor deed alsof hij het niet merkte.
'Ik ken de buurt, ik ken de wijk,' zei Victor, 'en toch voelt de omgeving niet vertrouwd. Ik ren maar wat omdat ik niet weet waar ik heen moet rennen. Op een gegeven moment ben ik zo uitgeput, ik moet even op adem komen. Ik hoor het geklik van schoenhakken naderen, maar ik heb nog even de tijd en ik kijk om me heen. Ik bevind me in een winkelstraat en boven een kleine boekwinkel aan de gevel hangt een lichtkrant - zo een die wisselend de tijd aangeeft en hoeveel graden dat het is?'
Mart knikte.
'Deze geeft ook de datum aan: 8 april, tien over vier in de morgen.'
Victor knikte terug. Ging hij nu ook nog de toekomst voorspellen?
'Hoe weet je dat het 2011 is?' vroeg Mart. 'Misschien is het wel 8 april 1997. Of 2020. Hoe -'
'Ernaast was een reisbureau. In de etalageruit zag ik de aanbiedingen staan voor zomer 2011.'
Marts adem bleef opnieuw steken in zijn keel, maar deze keer omdat hij vergat te ademen. 'Ik geef toe,' zei hij even later, 'het is macaber.'
'Vertel mij wat. Maar geloof je dat ik je de waarheid vertel?'
'Wel? Ja, uiteraard. Ik geloof dat je dit gedroomd hebt. Je kunt toch niet serieus denken dat het meer is dan dat: een droom?'
Victor schudde ontkennend met zijn hoofd. 'Heb je niet geluisterd, Mart? Ik denk in mijn dromen. Ik maak beslissingen in mijn dromen. Wie kan dat? En laten we de tijd en de datum niet vergeten. Daar kom je gewoonlijk nooit achter in een droom.'
Mart had geen probleem meer met gedachten die afdwaalden. Als hij eerlijk was moest hij toegeven dat Victors verhaal hem een onbehaaglijk gevoel bezorgde. Zijn honger was zelfs verdwenen. Maar om serieus te nemen dat Victor gevaar liep?
'Ik zie het antwoord al op je gezicht,' zei Victor. 'Het is geen verzoek, het is een smeekbede. Alsjeblieft, blijf bij mij vannacht.'
Mart was opgelucht dat hij een goed excuus had om Victors verzoek af te wijzen. 'Ik heb je al gezegd, ik en mijn zwager hebben een vrijgezellenavond gepland voor de verloofde van mijn zuster. Ik kan dat onmogelijk afzeggen om bij jouw bed te gaan zitten waken.'
Victors hoofd begon even te trillen, maar hij leek zich weer snel te herstellen. Vervolgens liet hij nadenkend zijn hoofd hangen.
Een eerdere angst bracht Mart op een idee. 'Kun je niet iemand anders vragen?'
Victors hoofd rukte omhoog. 'Nee,' riep hij. 'Jij moet het zijn. Alleen jij.'
'Waarom ik?'
'Afgelopen nacht?' Victor zuchtte voor hij verder ging. 'Afgelopen nacht heb ik eindelijk de confrontatie gehad met mijn achtervolger. Ik weet wie hij is.'
Van de manier waarop Victor hem alleen al aankeek, met grote onheilspellende ogen, kreeg Mart acuut een droge mond. De woorden "jij moet het zijn, alleen jij" kregen een nieuwe betekenis en hij wilde niet weten wat die betekenis was.
De neiging om Victor proberen te overtuigen dat zijn angst ongegrond was, verdwaalde naar zijn achterhoofd. Zoals Victor sprak en reageerde was het moeilijk om compleet overtuigd te blijven dat dit alles maar waanzin was. Hij gaat me zo meteen vertellen dat ik die man ben die hem achtervolgt. Mijn schoenhakken maken een klikkend geluid.
Mart schrok op uit zijn herinnering. Instinctief keek hij naar de wekkerradio op Victors nachtkastje. Het was tien over drie. Het vrijgezellenfeest zou nog in volle gang zijn. Toen dacht hij aan de datum en tijd in Victors nachtmerrie. Er zou iets gebeuren om tien over vier.
Ah, dacht Mart opgelucht, ik heb nog een uur.
Een uur? Een uur voordat wat?
Victor en de confrontatie met zijn achtervolger. Victor had hem geïdentificeerd.
Mart geeuwde. Even later geeuwde hij nog een keer. Terwijl Mart had teruggedacht aan hun gesprek van vanmiddag, had Victor zich omgedraaid. Hij probeerde zich opnieuw op dat gesprek te concentreren, zodat hij wakker zou blijven. Houd je hersens actief. Denk na. Hij stond zichzelf toe nog één keer te geeuwen en sloot toen zijn ogen.
Zorg wel dat je zelf niet in slaap valt.
Makkelijker gezegd dan gedaan. Hij moest vechten om zijn ogen weer open te doen. Het zou toch niet te laat zijn als hij nu even wegdommelde en straks door Victor wakker werd geschreeuwd? 'Nee,' fluisterde hij. Hij had beloofd er voor Victor te zijn.
Hij dacht aan het glas op het nachtkastje, nam even later twee flinke slokken en voelde de koude vloeistof door zijn borst glijden. Vervolgens wreef hij de slaap uit zijn ogen, knipperde een paar keer en zette het glas terug. Hij ging weer in de fauteuil in de hoek zitten. Victor was stellig geweest dat hij vannacht de beslissende nachtmerrie zou krijgen.
Mart geeuwde maar weer een keer.
'Weet je wat ook raar is? In een nachtmerrie speel je altijd zelf de hoofdrol, al zie je jezelf nooit.'
'Wie is het, Victor?'
'In een droom lijkt het alsof je gewoon uit je ogen kijkt. Wat je ziet is een panorama dat mee beweegt met je blik.'
'Ben ik het? Ben ik degene die jou achtervolgt?'
Mart wist niet precies wanneer hij het idee had opgegeven dat het allemaal maar een droom was. Victors droom nog wel, niet eens die van hem. Hij voelde de angst van een jongetje dat niet verder durft te kijken naar de horrorfilm op tv, maar die ook niet af wil zetten omdat hij de film gewoon moet afkijken.
'Nee, Mart,' zei Victor. 'Jij bent het niet.'
Met een ondoorgrondelijke opluchting incasseerde Mart Victors woorden. Tegelijkertijd schaamde hij zich. Hij was de nachtmerrie gaan beschouwen als meer dan een nachtmerrie. Hij begon nu zelfs elk woord klakkeloos aan te nemen alsof Victor voldongen feiten reciteerde. Waar was hij toch met zijn hoofd?
'Het is Marco Spoon,' besloot Victor, deze keer zonder drama in zijn stem.
'Marco - mijn zwager?'
Victor knikte langzaam. 'Ik verkeerde steeds in de veronderstelling dat ik het was die wegrende. Maar dat is dus niet zo.' Hij leek even zijn gedachten te verzamelen en zei toen: 'Ik zag Marco eergisteren, vlak voor ik wakker werd. Hij had een mes getrokken en dreef mij zonder dat ik het besefte naar een doodlopende straat.'
Mart was weer helemaal in de ban van de droom. Hij dacht nog steeds, dit is onzin, onzin, onzin, maar de gedachte maakte geen schakel met de delen van zijn hersens die onderscheid maakten tussen realiteit en fantasie.
'Gisternacht,' ging Victor verder, 'op het moment dat ik die doodlopende straat in wil schieten, zie ik recht voor me zo'n verkeersspiegel. Je kent ze wel, zo een die je vaak ziet hangen bij een kaarsrechte afslag zodat je tijdig de bestuurder ziet aankomen van -'
'Ja ja,' zei Mart, heftig knikkend. Hij wist verdorie wel wat een verkeersspiegel was. Hij wou maar dat Victor niet zo veel tijd verspilde aan die futiliteiten.
'Dus ik sta stil,' zei Victor. 'Ik kijk in de spiegel. En wat zie ik?'
'Jezelf?'
Victor schudde zijn hoofd, een gebaar waaraan Mart zich begon te ergeren. 'Ik zeg net dat ik het niet ben. Daarom zei ik ook dat het raar is als je niet zelf de hoofdrol speelt in je eigen droom. Maar je bent dus net zo bang als je beseft dat het om iemand anders gaat.'
Mart zweette; druppels die voelden als klodders volgden elkaar naar beneden onder zijn armen. 'Wie is het dan?' riep hij. Maar voordat hij het laatste woord had uitgesproken wist hij het. Hij begreep het. 'Ik ben het.'
'Jij bent het.' De pauze die Victor vervolgens inlaste was dramatischer dan zijn hele verhaal. 'Waar is dat vrijgezellenfeestje vanavond, Mart?' vroeg hij na een tijdje.
Een paar kilometer hiervandaan, beantwoordde Mart voor zichzelf. In de binnenstad, waar je het soort straatjes vond dat Victor had beschreven. Hij kwam er vaak. Victor noemde een paar straatnamen en enkele winkels die hij zich herinnerde, en Mart kon ze een voor een bevestigen.
'Jouw zwager wil jou daar vannacht om tien over vier vermoorden,' stelde Victor vast. 'Wat heb je hem aangedaan?'
'Niets!' Toen dacht Mart diep na. Kon dit om Mary gaan? Marco voelde een grote verantwoordelijkheid voor zijn zuster omdat hun ouders in hun jeugd om het leven waren gekomen en hij haar als het ware had grootgebracht bij danig gebrek aan attentie van hun pleegouders. Had Mary haar broer verteld??
'Je was erg dronken,' zei Victor. 'Marco heeft daar gebruik van gemaakt - of gaat daar gebruik van maken, vannacht, als je naar dat feest gaat. Misschien heeft hij je wel dronken gevoerd - jij bent niet zo'n grote drinker. Hij krijgt je alleen in een straatje?'
Langzaamaan kwam het bij Mart weer boven dat dit Victors droom was. Wel een bijzonder overtuigende droom - en een onheilspellende.
'Begrijp je nu waarom je mij moet beschermen tegen mijn nachtmerries?' zei Victor. 'Ik weet niet wat er gaat gebeuren. Ik gok erop dat Marco naderhand zal zeggen dat iemand jou heeft overvallen en dat hij te laat kwam om je te redden. Maar daar kom ik liever niet achter, begrijp je? Mijn laatste nachtmerrie eindigde ermee dat ik - ik bedoel jij - tegen de muur staat gedrukt en Marco is op nog geen twee meter afstand van jou met een mes in zijn hand.'
Marts gedachten duizelden hem. 'Als ik vanavond niet naar het vrijgezellenfeest ga,' zei hij even later, 'betekent dat dat ik het overleef. Hoe zit het dan met je droom?'
'Hopelijk stoppen de nachtmerries helemaal. Dan zal het zijn alsof een cyclus is doorbroken, een soort vloek die is opgeheven. Maar het gaat er in de eerste plaats om dat jij geen gevaar loopt vannacht. Daarom moet je vanavond de wacht houden in mijn slaapkamer. Juist jij, Mart. Je moet!'
Mart opende zijn ogen met moeite. Gedroogd traanvocht zat vastgekoekt tussen zijn oogleden. Hij keek op de wekkerradio. Was het nou al vier uur? Nee, het was zelfs al acht over vier. Hij had het overleefd. Hij was niet naar het vrijgezellenfeest gegaan. Had hij eigenlijk afgezegd? Daar herinnerde hij zich niets van.
Plotseling kreeg hij een beangstigende ingeving. Het afgelopen uur was heel snel voorbijgegaan. Hij was in slaap gevallen! Hij had een heel uur geslapen!
En een andere ingeving donderde erachteraan. Ineens beefde hij van top tot teen. Als hij niet aanwezig was op het vrijgezellenfeest, kon hij ook niet van zijn voorkennis gebruikmaken om Marco tegen te houden. Hem uitleveren aan de politie. Marco was nu onvoorspelbaar geworden. Hij zou zijn moordpoging naar een andere datum verschuiven. Mart besefte dat hij beter wel naar het feest had kunnen gaan.
Het dekbed maakte een vegend geluid. Mart schrok op uit zijn gedachten. Victor had een onwillekeurige beweging gemaakt. Was het voorbij met de nachtmerries? Was de cyclus doorbroken?
Hij stond op en liep naar de zijkant van het bed. Victor lag op zijn rug. Zweetdruppeltjes parelden op zijn gezicht. Zijn hoofd begon te wiegen, snel, dan weer langzaam, een beetje met stoten, alsof er een irritante vlieg boven hem vloog. De nachtmerrie was in volle gang.
Instinctief reikte Mart naar het dekbed. Juist toen hij op het punt stond Victor met zijn hand op zijn borst wakker te schudden, trok hij zijn hand terug. Victor fluisterde.
'Marco. Waarom?'
Mart voelde zijn hart kloppen in zijn keel terwijl hij het antwoord afwachtte. Maar er volgde geen antwoord en het kwam in hem op dat alleen Victor Marco's woorden kon verstaan.
'Ik weet niet waarom,' huilde Victor nu bijna. 'Echt niet.'
Mart dacht dat hij krankzinnig werd door het uitstel van een antwoord. Maar hij kon Victor niet wakker maken nu hij zo dicht bij Marco's motief was. Victor moest nog maar even volhouden. Dit was niet zomaar een droom. Of een nachtmerrie. Marco had iets belangrijks te vertellen!
Victor raakte in paniek. Zijn ogen sprongen open en nu kwam ook de rest van zijn lichaam in beweging. Ruggelings krabbelde hij naar het hoofdeinde van het bed en vervolgens tegen de muur omhoog. Hij leek recht in de ogen van zijn onzichtbare moordenaar te kijken, maar Mart twijfelde er niet aan dat Victor nog steeds sliep. Een soort slaapwandelen. Toen viel Victors blik angstvallig omlaag. Hij kijkt naar het mes, dacht Mart.
 'Alsjeblieft, Marco,' zei Victor met trillende stem. 'Wat heb ik gedaan?' En even daarna, na Marco's onhoorbare antwoord: 'Jouw zuster? Mary? Maar ik zou haar nooit? Nee. Néé! Ik ben niet met een andere vrouw naar bed geweest. Ik zweer het! Marco!'
Mart hoorde wat hij niet had willen horen. Snel sprong hij op het bed, pakte Victor bij zijn armen en schudde hem door elkaar. 'Victor! Victor!' Hij schudde harder. 'Word wakker! Je hebt een nachtmerrie!'
Een nachtmerrie die bewees dat Marco van zijn overspel wist en die voorspelde dat de zwager het er niet bij zou laten.
Enig schuldgevoel trof Mart. Hij had Victor natuurlijk meteen uit zijn nachtmerrie moeten verlossen nog voor die gewelddadig dreigde te worden. Maar hij moest weten wat Marco's motief was. Het was toch zijn leven dat in de waagschaal lag, niet dat van Victor.
Maar toen Victor eindelijk bewust uit zijn ogen keek, klaarwakker, was zijn gezichtsuitdrukking er een van pure opluchting alsof hij wel degelijk op de rand van de dood had gestaan. Zijn gezicht was lijkbleek, gloeide bijna in het schijnsel van het spotje.
'Wat is er gebeurd?' vroeg Mart, en hoewel hij wist dat hij gejaagd klonk, deed hij niets om zijn stem onder controle te houden. 'Vertel op!'
'Niets,' sprak Victor, ineens verbazingwekkend kalm. 'Er is niets gebeurd. Je hebt mijn leven gered. En ik dat van jou.'
Mart durfde hem niet tegen te spreken. 'Wat heeft Marco gezegd?'
Victor keek hem wat scherper aan. 'Ik heb gepraat in mijn slaap,' zei hij alsof hij zich dat zojuist bewust werd. 'Je weet waar het over gaat.'
'Ik denk dat we nog een nacht moeten afwachten. Ik kan hier morgennacht ook bij je bed blijven.'
'Dat is niet nodig, Mart. Het is voorbij.'
'Ik weet het niet. Gewoon voor de zekerheid. We weten niet wat Marco's volgende zet zal zijn. En wanneer hij -'
'Mart. Mart! Geloof me, het is voorbij. Vertrouw op mij. Je loopt geen gevaar meer.'
Hij las iets berustends in Victors ogen, een vastbeslotenheid, en zag iemand geheel anders dan de zenuwpees die bezeten was geweest van zijn nachtmerries. Tegelijkertijd herkende hij iets in die verandering: Victor hield weer iets achter. Victor wilde zelfs een gesprek vermijden. Hij begon zich aan te kleden.
'Ik ga koffie zetten. Jij een kop?'
Mart was beduusd. Ging Victor het onderwerp uit de weg omdat hij Mart niet kon aanraden Marco onschadelijk te maken voordat hij zelf werd gepakt? Victor zou hem niet helpen met moord. Dit was Marts pakkie-an. Wat niet ziet, wat niet weet.
Hij dacht hier nog steeds over na toen hij een anderhalf uur later van Victor afscheid nam en de ochtendschemering begroette. Ze hadden nauwelijks meer een woord gewisseld.
Toen hij de voordeur dichttrok hoorde hij juist iemand achter hem langs de voortuin wandelen.
'Morgen, buurman.'
Mart draaide zich om. Victors buurman was zijn hond aan het uitlaten. 'Nee, ik ben het. Mart. Mart Scheepens.'
De honduitlater keek iets scherper uit zijn ogen. 'O, sorry. Hoi, Mart.' De man liep gauw zijn hond achterna.
Mart begreep niet hoe het kwam, maar toen hij achter het stuur van zijn wagen klom en langzaam de contactsleutel omdraaide, vielen de zorgen van hem af. Misschien had Victors zorgeloze houding een groter effect dan hij had gedacht. Hij voelde nu ook dat het allemaal goed zou komen.
Hij trapte het gaspedaal in, keek in zijn zijspiegel en liet de koppeling opkomen. Het was maar goed dat Victor wat dingen voor zichzelf hield.
'Meneer. Meneer?'
Hij knipperde met zijn ogen tegen de felle verlichting.
'Ik heb het rapport klaar dat u me gevraagd heeft op te stellen.'
Hij bleef haar een ogenblik aanstaren. Even voelde de omgeving onvertrouwd. Hij had wat slechte nachten gehad en steeds vaker dutte hij in achter zijn bureau. Zijn secretaresse had dat waarschijnlijk niet eens in de gaten. Ze wierp hem op haar beurt een gereserveerde blik terug.
'Sorry dat ik zo laat terug ben van de lunch,' zei ze. 'Het zal niet meer gebeuren.'
'Goed,' zei hij.
Zo gauw ze de deur achter zich had gesloten keek hij op de klok. Vervolgens pakte hij zijn diplomatenkoffer, legde die open op zijn bureau en controleerde de vakken. Ineens was hij klaarwakker. Het mes was weg. Nee? hij was het vast vergeten mee te nemen. Dat betekende dat hij op weg naar de buitenwijk een stop moest maken bij zijn huis.
Waar had hij het adres van Marco opgeschreven? Hij wist zeker dat hij het ergens had liggen. Hij kon zich gewoon niet herinneren waar. Het kostte hem tien minuten op internet om het te achterhalen. Toen besefte hij dat het adres aldoor in zijn hoofd had gezeten.
Hij was al laat, en hij had nog een andere afspraak, dus hij was blij dat de middagspits het voor vandaag voor gezien hield. Zonder veel aandacht te schenken aan het verkeer, hoewel hij zijn gedachten ook niet op andere dingen gericht had, bereikte hij de buitenwijk waar Marco woonde. Marco die tegen iedereen die hem tegenstond een grote bek opzette en op de rest ook kritiek had. Marco die iedereen een luie flikker noemde die hem niet had geholpen met zijn verhuizing, maar zelf pas na negenen uit bed kwam om ook niet langer dan een halve dag te beunhazen met een verfkwast in zijn hand. Marco die -
Marco Spoons deur ging open en ineens was de omgeving heel reëel. Bevond hij zich al in de buitenwijk, had hij geparkeerd, was hij uitgestapt, had hij aangebeld?
Marco Spoon stond in de deuropening. Even was het gezicht dat van een volkomen onbekende. Het was de schrik natuurlijk. Dromen over moord, hoe echt een droom ook was, het bleef een droom; dit was werkelijkheid.
Daar stond hij dan - Marco. Niet helemaal de zelfverzekerde, wraakzuchtige zwager met handen als kolenschoppen, niet helemaal met die moordogen onder borstelige wenkbrauwen. Maar niettemin Marco. De man die voor de pijn van zijn bedrogen zuster een antwoord wist.
'Jij?' hoorde hij Marco zeggen, en meteen stak hij toe.
Het mes drong links onder zijn borstkast binnen en Marco keek hem even aan alsof het volkomen normaal was om bewegingloos in een deuropening te blijven staan als je een mes in je borst kreeg. Toen verloor Marco de kracht in zijn benen en ging hij op zijn knieën. Vervolgens, met zijn hand op zijn borst, viel hij zijwaarts zijn huis binnen.
'Met de groeten van Mart Scheepens.'
Marco's ogen zochten de zijne. Het leek een ware uitputtingsslag. Bloed pruttelde uit zijn mond, met een hoeveelheid die niet te vergelijken was met de stroom waarmee zijn doorboorde long volliep. 'W?'
Uit respect voor Marco boog hij voorover om zijn laatste woorden aan te horen.
'Wie? is Mart? Schee?'
Hij wist niet zeker of hij Marco goed had verstaan, maar hij had geen tijd om over het gebrabbel te speculeren. Marco was dood maar zijn dode ogen loerden naar hem en dat maakte hem bewust van zijn omgeving. Van het gevaar. Hij stond nog in de deuropening, iedereen kon langskomen. Hij had eerder niet helder nagedacht. Het enige wat belangrijk was geweest, was Marco uitschakelen, en wel voor het slapengaan.
Nu moest hij zo snel mogelijk naar huis. Douchen en omkleden voor zijn volgende afspraak. Hij zou zijn vrouw voor de laatste keer ontmoeten bij hun advocaat. Een tijd terug had ze een echtscheiding aangevraagd, en omdat hij zich eenmaal tot een slippertje had laten verleiden, had ze er een gruwelijke procedure van gemaakt. Hij had de haat van haar hele familie tegen zich gekregen. Niet dat hij Mary zou missen, of haar familie, anders zou hij niet vreemd zijn gegaan.
Maar na vanmiddag zou ook die cyclus van ellende doorbroken zijn. Heerlijk wanneer alles opgelost was. Hij kon niet wachten om weer vrijgezel te zijn.
Hij droomde ervan.
De Zwarte Zon
Pieter Van de Walle
Rome zag er net zo uit als Agrippa zich dat herinnerde: overbevolkt, smerig en megalomaan, alles onder een hemel van troosteloze smog. Hij herkende ieder steegje en ieder forum op zijn weg van de haven naar zijn ouderlijk huis. De straatpredikers en de volkstonelen hadden plaatsgemaakt voor daklozen en straatbendes. Agrippa liep met snelle passen door en sloeg zijn toga om zijn hand heen zodat zijn dure horloge bedekt was. Hij voelde het handgeweer prikken in zijn mantel. Mocht de nood zich voordoen, dan kon hij zich verdedigen. Hij liep met snelle passen aan de mannen voorbij en voelde hun blikken in zijn rug prikken.
Ik ben nog geen uur geleden van het schip gestapt en ik word alweer geconfronteerd met de schrijnende toestand in Rome, dacht Agrippa. In Athene, waar hij sinds vorig jaar studeerde, was de situatie toch zo anders. Hij verlangde nu al terug naar de universiteit en de geurende kamperfoelie en lavendel, die op elke hoek van de straat in Athene prijkte. Hij had zoveel geleerd van de ronddwalende filosofen die met voorbijgangers debatteerden over de meest uiteenlopende onderwerpen. Meestal waren hun gesprekken filosofisch of politiek getint, maar af en toe hadden ze het ook over duistere dingen waar Agrippa zich ontzettend ongemakkelijk bij voelde. Hij kon onmogelijk begrijpen hoe zijn grote leermeesters geloof gaven aan bijgeloof over magische artefacten en heidense toverkunst.
Nu was hij voor enkele dagen terug in Rome, maar liefde was er niet meer tussen hem en zijn geboortestad. Misschien was hij de stad ontgroeid. Misschien had zijn tijd in Athene zijn ogen geopend voor de decadente metropolis waarin hij was opgegroeid.
Er was maar één ding dat hem deed terugkomen naar deze stad en dat was zijn familie. Zijn broer Julius was Legatus in dienst van de keizer en leidde nu troepen in een verre uithoek van het rijk. Agrippa’s vader was quaestor van Rome en was dus net zo gebonden aan de stad als een slaaf aan zijn meester.
Maar hoe veel Agrippa ook van zijn familie hield, eigenlijk had zijn bezoek aan Rome nog een andere reden. Zijn leermeester in Athene had hem, om nog onduidelijke redenen, verzocht enkele dagen naar zijn geboortestad terug te keren.
Agrippa liet de deur van de villa Verdis achter zich dichtvallen. Er brandde nog licht in de studeerkamer. Hij liep de trap op. Hij had zijn familie enkele dagen geleden een bericht gestuurd dat hij vanavond zou arriveren.
Zijn vader zat een boek te lezen in de studeerkamer. De oude man veerde overeind uit zijn stoel en omhelsde zijn zoon, die hij al maanden niet meer gezien had.
‘Je bent alweer gegroeid, jongen,’ zei hij terwijl ze elkaar weer loslieten. ‘Als je zo blijft doorgaan, kan je hier niet eens meer binnen.’ Agrippa lachte. Ook al verschilden ze vaak van mening, Agrippa wist dat zijn vader geen slechte man was.
Er was nog niets veranderd aan de inrichting: lange houten kasten gevuld met boeken, een marmeren buste van Juno in de hoek, want daar hoorde de godin van de wijsheid kennelijk thuis. Het enige dat veranderd was, was de aanwezigheid van een telefoontoestel, dat als een indringer in het midden van de antieke kamer was neergepoot.
Waarom heb je me niet laten weten dat jullie een telefoon hadden aangeschaft, vader? Ik had jullie kunnen bellen vanuit de campusbibliotheek.’
‘O, hebben ze dat soort dingen ook al in Athene?’ Aan zijn uitspraak van dat soort dingen merkte Agrippa dat zijn vader het niet zo had met de moderne technologie.
‘Ach,’ ging de man verder. ‘Ze hebben dat onding nog maar een paar dagen geleden komen installeren. Ze zeiden dat de quaestor van Rome er toch minstens één nodig had in zijn huis. Heel indrukwekkend, dat wel, maar eerlijk gezegd ben ik er nog niet zo vertrouwd mee.’
‘Ik leg je wel een keer uit hoe het werkt,’ zei Agrippa glimlachend. Dat was het probleem met de vooruitgang, wist hij: er werd de laatste tijd zoveel uitgevonden, dat niemand meer wist hoe je al die toestellen moest gebruiken. Het was slechts vijf jaar geleden dat de eerste trein van Rome naar Lutetia reed en tien jaar geleden hadden de mensen niet eens gaslantaarns.
‘Wat lees je?’ vroeg hij aan zijn vader, gebarend naar het boek op de stoel.
‘Een werk van één of andere Griek. Ik weet niet of je hem kent. Zijn naam is Lokethos. Hij heeft nogal bizarre ideeën als het op economie en politiek aankomt als je het mij vraagt, maar als quaestor moet ik natuurlijk wel een beetje meegaan met de tijd.’
Agrippa lachte breed. ‘Natuurlijk ken ik hem! Weet je nog dat ik in een brief vertelde over die ronddolende filosofen in de galerijen van de universiteit? Wel, hij is één van hen. Ik ga wel vaker naar hem luisteren wanneer ik tijd heb.’
Vaders mond vertrok tot een scheve streep. ‘Ik vind het maar een raar figuur, hoor, met zijn herverdeling van de welvaart. Er komen steeds meer verontrustende berichten uit Athene. Het lijkt wel of ze een revolutie willen, die Grieken.’
Nu kon Agrippa zich niet meer inhouden. ‘Maar dat is toch net wat Rome nodig heeft, vader! Een revolutie! Geen militaire of wetenschappelijke, want die hebben we al genoeg, maar een politieke! Hoe lang wordt de stad nou al bestuurd door een zieke oude keizer en een senaat afkomstig uit de bovenste lagen van de bevolking? Mensen die geen enkele interesse hebben in het lot van de lagere klassen!’
‘Let op met wat je zegt, zoon,’ zei zijn vader, plots heel streng. ‘Want jij behoort net zo goed als ik tot die gegoede bovenklasse. Zou je de stad misschien liever bestuurd zien door dronkenlappen en slaven?’
Agrippa was niet minder streng in zijn antwoord: ‘Misschien wel, vader. De senaat en de keizer zouden het volk moeten dienen, niet andersom.’
Zijn vader zuchtte en ging weer in zijn stoel zitten. Hij gooide het boek op de hoek van zijn studeertafel, alsof het iets waardeloos was.
‘Laten we niet teveel over politiek discussiëren, jongen. Daar is het al veel te laat voor en bovendien wordt een mens er alleen maar ongelukkig van. Je kamer ligt er nog net zo bij als toen je vertrok. Ik stel voor dat we gewoon allebei gaan slapen.’
Zijn vader had gelijk. Agrippa wilde zich net naar zijn kamer begeven, toen er plots een hels lawaai klonk. Zijn vader keek paniekerig naar het toestel in het midden van de kamer. Was dit de eerste keer dat de telefoon afging, vroeg Agrippa zich af.
Vader en zoon wisselden kort blikken uit. Agrippa’s vader leek bereid de telefoon te lijf te gaan, maar staarde een beetje ongemakkelijk naar het apparaat. Er klonken voetstappen op de trap en even later verscheen Agrippa’s moeder in de deuropening, ongetwijfeld gewekt door de vreselijke herrie die het ding maakte. Ze drukte haar zoon snel een kus op de wang en fluisterde dat hij zijn vader een handje moest helpen.
‘Hij heeft geen idee hoe dat ding werkt,’ voegde ze eraan toe.
Agrippa maakte een gebaar naar zijn vader: hoorn opnemen, ja, zo, dat kleine dingetje daar tegen je mond houden en goed luisteren naar wat er uit de bovenkant van de hoorn komt. Nee, dichter bij je oor.
‘Zeg dat ze verbonden zijn met het huis van quaestor Verdis, vader,’ fluisterde Agrippa, want de man had duidelijk geen idee wat te zeggen.
‘U bent verbonden met quaestor Verdis,’ aapte Agrippa’s vader na. Hij schrok zichtbaar op toen er weldegelijk een antwoord kwam uit het kleine apparaat. Agrippa grijnsde. Zijn vader die een telefoon gebruikte, de wonderen waren de wereld nog niet uit.
‘Het was Julius,’ zei zijn vader afwezig, terwijl hij de hoorn zo nauwkeurig mogelijk weer op het toestel legde.
‘Wat had hij te melden?’ vroeg Agrippa, meer uit de hoogte dan eigenlijk bedoeling was. ‘Ik wist helemaal niet dat ze telefoonlijnen hadden, zo ver in het noorden.’
Zijn vader schudde zijn hoofd. Hij was duidelijk een beetje in de war en niet alleen omdat hij zojuist had gepraat met iemand die zich honderden kilometers van hem af bevond.
‘Hij is al in Lutetia,’ mompelde de oude man. ‘Hij komt meteen naar Rome. Ze hebben iets gevonden in Scandinavia, vertelde hij. Een soort schat of zo, ik begreep het niet goed. Het moet in ieder geval meteen naar Rome worden gebracht, op orders van de keizer.’
Agrippa spitste zijn oren. Iets gevonden? Was dit misschien… Hij moest wachten. Geen overhaaste conclusies trekken.
Agrippa’s moeder was duidelijk blij met het nieuws dat haar tweede verloren zoon uit het barre noorden terugkwam.
‘Hij komt toch langs huis?’ vroeg ze bezorgd. ‘Hij moet toch niet meteen weer vertrekken?’
‘Dat wist hij nog niet…’ antwoordde zijn vader. ‘Hij zei dat hij met niemand over zijn opdracht mocht praten.’
‘Wat hebben ze gevonden, vader?’ onderbrak Agrippa hem. Dit was belangrijk. Als Legatus was zijn broer niet zomaar de boodschappenjongen van de keizer, hij had een heel legioen onder zijn bevel. Zo iemand stuurde je niet zomaar van zijn troepen weg.
Zijn vader haalde zijn schouders op. ‘Hij kon er niet veel over vertellen. Hij zei dat we ons geen zorgen moesten maken.’
Julius haastte zich door de straten van Lutetia, waar iedereen nog steeds gekleed ging in dikke winterkleding. Voor hen sneed de wind misschien door de kleren, maar Julius voelde er nauwelijks wat van. Hij was tot in het hart van de Scandinavische ijswoestijn doorgedrongen met zijn leger, dan deed zo’n speldenprikje als de nawinter van de Gallische hoofdstad je niks meer.
Al de hele tijd sinds zijn vertrek uit het legerkamp, zat Julius te piekeren over allerlei rare dingen. Ideeën kwamen uit het niets te voorschijn in zijn hoofd en het maakte hem gek. Hij wist niet hoe het kwam, want normaalgezien waren zijn gedachten heel geordend. Nu kreeg hij echter de ene inval na de andere, terwijl hij gewoon door de straten liep. Wanneer hij een kaartje voor de trein kocht, schoot het hem opeens een idee te binnen over het maken van een soort draadloze zendmast die hij zijn soldaten mee kon geven, zodat ze per telefoon met elkaar overleg konden plegen. De tactische mogelijkheden waren overdonderend!
Hij schudde het van zich af. Met zijn mantel om het voorwerp heen sprong hij de trein in. Vijf elitesoldaten van de keizer zouden hem vanaf hier verder escorteren. Laatste wagon, eerste klas, voorbehouden voor hoge officiers en belangrijke gasten.
Hij knikte de heren in donkere kledij zwijgend toe bij het betreden van de wagon. Er hoefden geen woorden gewisseld te worden.
Julius wierp een blik over zijn schouder toen hij ging zitten. Hij zag nog net een maliënkolder glinsteren onder de man zijn stoffen kleding. Ze waren tot de tanden toe bewapend, deze jongens, maar niet met sabels en karabijnen zoals hij dat van zijn eigen mannen gewoon was. Nee, de Praetorianen van de keizer hielden er hun eigen stijl op na. Ze werkten met dolken zo fijn als scheermesjes en kleine pijltjes met gif. Het artefact was veilig hier. Het gevaarlijkste deel van de reis was achter de rug. De zieke keizer had erop aangedrongen dat hij, Julius Verdis, Legatus in dienst van keizer en senaat, persoonlijk en zonder gezelschap moest terugkeren naar Rome, en wel zo spoedig mogelijk. Julius’ mannen en zelfs zijn officieren mochten niets weten van hun vondst, wat een nagenoeg onmogelijke opdracht was, aangezien het één van de legioensoldaten was die het ding gevonden had. Die soldaat was weliswaar meteen geëxecuteerd, maar natuurlijk werden er vragen gesteld: waar was die soldaat opeens heen? Waarom was de Legatus uit het kamp verdwenen? Hadden die twee wat met elkaar te maken?
Eén ding was zeker: het object dat hij naar Rome bracht, was van wereldbelang en deze hele tocht moest strikt geheim blijven. Hij vroeg zich af uit welke hoek er gevaar te verwachten viel. In het noorden was –mede dankzij Julius zelf- de oorlog zo goed als afgelopen, maar binnen de grenzen van het Romeinse Rijk was er onrust. Julius had verontrustende berichten gehoord over een stille revolutie in Athene die de gevestigde orde wilde vernietigen. Hij wist niet wat hij daarvan moest denken, maar het maakte hem zenuwachtig dat er onrust was zo dicht bij het hart van het rijk.
Recht tegenover Julius zat een enorme zwarte Praetoriaan: grote neusvleugels, breed plat voorhoofd, magere kaken, smalle lippen. Vast een Ethiopiër. Dat land was de nieuwste aanwinst van het Keizerrijk en Julius was maar wat blij dat zijn legioen daar niet heen was gestuurd. De zon brandde je vel eraf en de mensen waren er woest en onvoorspelbaar. Dan ploegde hij liever door de sneeuw in het nauwelijks bewoonde Noorden, op zoek naar een magisch artefact.
‘Ik hoop dat uw reis goed verlopen is,’ zei de Ethiopiër kalm. Hij sprak met een zwaar accent. Het was niet vaak dat je iemand met zijn huidskleur zag in zo’n hoge functie. Hij moest zichzelf op uitzonderlijke manier bewezen hebben om het tot Praetoriaan te schoppen.
‘De keizer heeft ons verzocht de identiteit van het artefact te bevestigen voordat we vertrekken,’ sprak de Praeoriaan.
Julius verstrakte automatisch de greep om zijn mantel, waarin het voorwerp gewikkeld zat. Kon hij deze mannen wel vertrouwen? De zwarte man kneep zijn ogen tot spleetjes en wachtte af, maar Julius keek net zo brutaal terug.
‘Heer Julius Legatus,’ zei de man plechtig ‘denkt u werkelijk dat de Attische rebellen iemand met mijn huidskleur zouden sturen om uw vertrouwen te winnen?’
Julius wierp tegen dat dat niets met de zaak te maken had. De man zuchtte en toverde een keurig opgevouwen brief tevoorschijn. Het handschrift en het zegel van de keizer waren onmiskenbaar. De man sprak de waarheid.
‘Goed,’ gaf hij uiteindelijk toe. ‘Hier heb je het ding, maar kijk er niet te lang naar. Het is… duister.’
Julius trok de mantel weg en onthulde het kleinood. Het was alsof iemand in de treinwagon plots de gordijnen had neergelaten. Alle andere Praetorianen in de wagon keken op. De perfecte zwarte bol leek het licht op te slorpen. Julius keek er niet langer dan een seconde naar, maar toch voelde hij het ding al ijzig terugstaren. Het was alsof er iemand in zijn gedachten probeerde binnen te dringen.
De Ethiopiër kon zijn blik echter niet van het artefact afhouden. Hij verloor zijn professionele houding en zijn ogen werden groot van begeerte. Julius sloeg de mantel snel weer om de bol heen en het werd weer licht in de wagon.
‘Zeer interessant,’ mompelde de man, terwijl hij met zijn priemende blik naar de mantel bleef staren. ‘Heeft u enig idee wat het artefact juist voor kracht heeft?’
Nu vond hij dat de man te ver ging. ‘Het is duister en machtig en ik zal het aan niemand meer tonen tot ik het keizerlijk paleis heb bereikt, Praetoriaan. U zou er goed aan doen niet zo nieuwsgierig te zijn naar dit soort dingen.’
‘Weet u er dan helemaal niets over?’ bleef de man maar doorvragen. Hij klonk bijna spottend toen hij eraan toevoegde: ‘Heeft u er dan helemaal niets over gelezen?’
Julius moest zijn best doen om zijn kalmte te bewaren.
‘Dat soort kennis vindt men niet in boeken, Praetoriaan.’
De zwarte man zijn ogen vonkten op. ‘Niet in het soort boeken dat u leest, misschien.’
Het ontbijt werd zoals altijd door de slaven opgediend. Agrippa proefde naast de zoete smaak van honing ook de vuiligheid van Rome in zijn brood. Hij vertelde met geregelde tussenpozen over zijn studentenleven in Athene, maar de spanning die er tussen de twee generaties hing, was bijna tastbaar. Daarom probeerde Agrippa een anekdote over de telefoon, nadat zijn vader had uitgeroepen dat hij niet begreep wie zo’n ingewikkeld ding nou kon uitvinden.
‘Het was een geleerde uit Germanië,’ vertelde Agrippa. ‘Na de annexering van zijn land, moest hij naar Scandinavia vluchten. Hij wilde echter in contact blijven met zijn familie, maar mocht het keizerrijk niet meer binnen.’
‘En dus vond hij eventjes de telefoon uit?’ vroeg zijn vader spottend, terwijl hij gebaarde dat hij zijn glas bijgevuld wilde.
‘Ja, zo gaat het verhaal althans,’ vertelde Agrippa. ‘Hij zwierf maar wat van dorp naar dorp en van de ene dag op de andere kwam hij met het briljante idee om stemmen met over grote afstand te vervoeren door een kabel.’
‘Hm,’ antwoordde zijn vader alleen maar. Erg briljant vond de oude man het idee blijkbaar niet. Eigenlijk ging het verhaal nog verder, maar Agrippa besloot erover te zwijgen.
Die avond bonsde het telefoongerinkel weer door het huis. Agrippa’s vader sprong verschrikt op.
‘Dat is al de tweede keer in twee dagen tijd!’ riep hij kwaad. Agrippa stond op van de tafel. Aan de universiteit kregen ze soms wel tientallen telefoontjes per dag.
‘Ik neem wel op, vader,’ zei de jongeman en hij liep al naar de studeerkamer.
‘Ben ik verbonden met de familie Verdis?’ vroeg de stem aan de andere kant van de lijn, nog voor Agrippa wat kon zeggen. Hij herkende Lokethos meteen. De stem van de filosoof was zwaar en machtig, dat hoorde je zelfs door de telefoonlijn.
‘Agrippa hier. Ik had niet verwacht dat u persoonlijk zou bellen. Hoe bent u aan dit nummer gekomen?’
Het bleef even stil. ‘De naam Verdis is welbekend bij de centrale. En ik bel persoonlijk omdat dit een zaak van staatsbelang is. Je bent in Rome met een missie, jongeman.’
‘En die missie zou me wel eens uitgelegd mogen worden,’ zei Agrippa. ‘Met alle respect, Lokethos, maar ik vraag me nog steeds af waarom ik in alle haast uit Athene moest vertrekken naar deze… mesthoop van een stad. Ik begrijp dat we onze filosofie moeten verspreiden, dat we moeten werken aan het uitbreiden van de revolutie, maar de mensen hier zijn bekrompen en kortzichtig, daar kan ik in mijn eentje toch niets aan veranderen?’
‘Wel als je doet wat ik zeg, Agrippa. Herinner je je wat ik vertelde over de Zwarte Zon?’
Agrippa wist even niet wat te zeggen. Zijn leermeester vertelde zo veel. ‘Ik dacht dat de Zwarte Zon een soort metafoor was, een manier om de onrechtvaardigheid in de wereld te illustreren. De ongelijk verdeelde rijkdom, als u me vat.’
‘Ja, natuurlijk, dat ook, maar hij bestaat echt, Agrippa. De Zwarte Zon is gevonden in een kluizenaarswoning in Scandinavia!’
Agrippa wreef met zijn hand over zijn voorhoofd. Dit had te maken met Julius, het kon niet anders.
‘Van waar hebt u die informatie?’ vroeg de jongeman voorzichtig. Hij wist nog steeds niet wat hij van de situatie moest denken. Zijn leermeester Lokethos, zijn grote voorbeeld, die de welvaart op aarde zou herverdelen, geloofde in magische artefacten?
‘Van een informant die de gevestigde orde net zo haat als ons. Het Keizerlijke leger heeft zijn thuisland, Ethiopië, verpletterd en alle inwoners in slavernij gedwongen. We kunnen hem vertrouwen.’
‘Hm,’ antwoordde hij. ‘Wat wilt u dan dat ik doe?’
Agrippa luisterde aandachtig naar de instructies en sloeg ze in zijn geheugen op. Hij kon nauwelijks geloven wat hij hoorde.
Agrippa legde de telefoon neer en botste bijna tegen zijn vader, die in de deuropening stond.
‘Waar ging dat over?’ vroeg de oude man op een toon alsof hij zijn zoon had betrapt.
‘Gewoon… dingen, Attische dingen. Ze vragen zich af wanneer ik terugkom naar de universiteit.’
Zijn vader sloeg zijn armen over elkaar en bekeek zijn zoon eens goed. ‘Het was die filosoof, nietwaar? Die Lokethos met z’n rare ideeën. Hij vergiftigt je gedachten, zoon.’
‘Of misschien ben jij degene met een vergiftigde geest, vader!’ vloog Agrippa uit. Hij had meteen spijt van zijn toon, maar dat liet hij niet merken. Kwaad beende hij de gang op, zijn vader verbouwereerd achterlatend.
Agrippa sloeg de deur van zijn eigen studeerkamer achter zich dicht en haalde enkele van de boeken die hij had meegebracht uit Athene tevoorschijn. Verboden boeken, volgens sommige wetten, maar niet de soort waar Lokethos en zijn volgelingen gehoor aan gaven. Agrippa begon verwoed te bladeren op zoek naar informatie over de Zwarte Zon, want hij wist dat hij er ergens iets over gelezen had. Zijn ouders moesten eens weten met wat voor dingen hij bezig was. Hij zou de wereld veranderen. Nee, verbeteren, genezen, zoals een dokter een zieke heelt!
De Zwarte Zon, soms ook aangeduid met de term Orbis Progressis of de Steen der Veruitgang, is een mythische edelsteen die slechts bekend is binnen bepaalde kringen van Alchemisten en Magi. Verschillende verhalen vertellen dat de steen in staat is de geest van zijn drager te verlichten en te inspireren. Het wordt door aanhangers van deze theorie aangenomen dat veel van de technologische vooruitgangen in onze wereld hun oorsprong vinden in de Zwarte Zon. Het gaat meer bepaald over uitvindingen als de boekdrukkunst, de stoommachine, de trein en meer recentelijk, de telefoon. Deze technologieën worden door sommigen dus beschouwd als ‘onnatuurlijk’.
De naam ‘de Zwarte Zon’ heeft de edelsteen gekregen door haar eigenschap om al het licht in een ruimte op te slorpen. Contact met de steen kan leiden tot intense visioenen en hallucinaties, maar ook tot uniek inzicht en een verhoogde intelligentie. De aard van de visioenen of ideeën hangt, opnieuw volgens de legende, af van de wensen en verlangens van de persoon die de steen hanteert.
Agrippa klapte het boek dicht. Dus dat was wat de Zwarte Zon deed! Als hij het ding in handen kreeg en zijn grootste verlangen een betere wereld was, dan zou hij de technologie en de ideeën in handen krijgen om dat te verwezenlijken!
Maar hij moest oppassen. In het bezit van een rijke burger of, nog erger, de keizer, zou de Steen monsterlijke machines van onderdrukking kunnen voortbrengen. Hij moest zijn broer zien te onderscheppen en het plan van Lokethos tot voltooiing brengen!
Agrippa borg het boek weer op en ging zo stil mogelijk naar zijn eigen slaapkamer. Hij wilde zijn vader liever niet tegenkomen op de gang. Met die man viel niet te praten.
Op zijn kamer aangekomen haalde hij het handgeweer van Lokethos even tevoorschijn. Destijds had hij niet geweten waarom hij het had meegekregen naar Rome, maar zonet was alles duidelijk geworden.
De trein reed eindelijk Rome binnen. Julius had bijna vierentwintig uur in de wagon doorgebracht en eerlijk gezegd was het hem niet zo goed bekomen. Hij was wel harde veldbedden gewoon, maar rammelende treinbankjes waren toch nog een graad erger. Zijn rug voelde aan alsof hij een lijfstraf had gekregen in zijn slaap.
De Praetorianen hadden tijdens de hele reis geen woord gezegd. Ze zaten nog steeds in exact dezelfde houding voor zich uit te staren, altijd alert. Er schoof geen cipres voorbij het raam of ze hadden het gezien. De Afrikaan keek even op toen Julius zich uitrekte op de bank en over zijn pijnlijke rug wreef.
Julius stond op en wilde de buitenlucht in stappen, want ondertussen was de trein piepend tot stilstand gekomen, maar de Praetorianen waren hem voor. Ze sprongen op en leidden hem zwijgend naar buiten. De opdracht was duidelijk: volgen en geen verdachte bewegingen maken. Julius voelde zich ongemakkelijk, alsof hij een crimineel was die naar de galg werd geleid, en dat terwijl hij het keizerrijk juist een enorme dienst bewees.
Rome was misschien warmer dan Lutetia, maar aangenamer kon je het hier niet noemen. Er hing een sluier van smog over de stad, zwervers sliepen op straat en rivieren van menselijk en industrieel vuil stroomden in beekjes naar de laagste punten van de stad. Julius zuchtte bij het zien van zijn geboortestad. Mocht hij keizer zijn, dan zou het er allemaal zo anders uitzien: legioensoldaten op iedere hoek van de straat, zware straffen voor iedereen die zijn afval zomaar op straat gooide en een verplichte legerdienst voor bedelende zwervers die anders geen bijdrage aan de samenleving deden.
De zwartglanzende steen onder zijn mantel voelde zwaar aan, alsof het ding wist dat het bijna bij zijn lot was aanbeland.
Agrippa was die ochtend al vroeg op. Hij wist dat hij maar beter goed uitgerust was voor deze opdracht, maar toch had hij nauwelijks geslapen. Toen zijn leermeester had gezegd dat het plan van wereldbelang was, had de jongeman zich behoorlijk zenuwachtig gemaakt. Tot nu toe had de revolutie zich beperkt tot vurige discussies in de Attische middagzon, maar nu zou hij echt wat moeten gaan doen. Als hij de Zwarte Zon kon bemachtigen zou het slechts een kwestie van tijd zijn voor de wereld zou veranderen. Kennis is macht en nieuwe technologieën vonden altijd hun weg in de samenleving.
Agrippa zocht naar het wapen dat Lokethos hem had meegegeven en verborg het onder zijn mantel. Hij sloop door het huis. Er was nog niemand wakker, behalve enkele slaven die het ontbijt aan het voorbereiden waren. Van hen had hij niets te vrezen.
‘Ik ga even een luchtje scheppen,’ zei hij nonchalant, waarna hij de deur uitging.
In de straat groette hij de bewakers. Hij was gewoon een jongeman die een ochtendwandeling ging maken, daar was niets mis mee. Naarmate hij het keizerlijk paleis naderde, begonnen zijn handen echter te trillen. Hij was hier niet klaar voor. Hij kon dit niet! Zuchtend gleed zijn hand naar het kleine pistool dat hij bij zich droeg. Een model dat even krachtig was als de musketten van legioensoldaten, had Lokethos hem verzekerd. Het was spitstechnologie. Officieel bestonden dit soort wapens niet eens.
En toch had Agrippa het gevoel dat er iets mis zou gaan. Misschien voelde hij diep vanbinnen wel aan hoe fout dit was: het doel rechtvaardigde de middelen niet. Hij was geen soldaat. Mocht het zover komen, dan zou hij de trekker niet kunnen overhalen. Hij wilde geen moordenaar zijn...
Maar zijn voeten droegen hem verder, alsof ze een bewustzijn van zichzelf hadden. Voor hij het wist, stond hij bij de poorten van de keizerlijke tuinen. Leden van vooraanstaande families mochten er komen en gaan, want buiten de keizers woning, was het ook een populaire ontmoetingsplek.
Hij knikte de bewakers vriendelijk toe en wilde doorgaan, maar een sterke arm hield hem tegen.
‘Even wachten, jongeman,’ zei de stem van de bewaker. ‘We moeten er zeker van zijn dat u geen vuurwapens bij u heeft.’
Het angstzweet brak hem uit. Sinds wanneer deden de paleiswachten dit soort controle? Als ze hem zouden fouilleren, was hij er geweest.
‘Goed, even ronddraaien, meneer. Ja, goed zo, armen omhoog. Perfect. Messen en dolken mag u bijhouden. Een gerespecteerd burger hoort zich immers te kunnen verdedigen. Heeft u verder nog iets aan te geven?’
Agrippa slikte. Lieten ze hem gaan?
‘Eén ding,’ zei Agrippa, heel wat dapperder dan hij zich eigenlijk voelde. ‘Waarom worden burgers op zo’n onbeschofte manier gecontroleerd? Zeg eens, beste man, hoe waarschijnlijk lijkt het u dat de zoon van de quaestor een aanslag op de keizer zal plegen?’ Hij had de grootste moeite om zijn stem niet te laten beven, maar het lukte.
De bewaker keek hem geschrokken aan. ‘Een aanslag op de keizer? Waar heeft u het over? We willen er gewoon voor zorgen dat er geen vuurwapens worden gebruikt binnen de muren van het paleis. Die dingen zijn levensgevaarlijk, dat weet u toch?’
Agrippa knikte begripvol en liep snel verder, voor hij zich nog eens versprak. Dus zo zat de vork in de steel: ze controleerden enkel op vuurwapens en die waren nooit kleiner dan een armlengte. Althans, volgens hun opvattingen. Het kleine handpistool zat veilig verborgen in zijn toga.
De adrenaline gierde nog steeds door zijn lichaam terwijl hij door de tuinen liep. Het was ongelooflijk hoe hij op het nippertje ontsnapt was. Het had niet veel gescheeld of hij was gewoon op zijn knieën gevallen, schreeuwend dat hij zich wilde overgeven. Ja, zo zwak was hij. Zonder zijn leermeester was hij niets. Een besluiteloos rijkeluiskind in een stinkende miljoenenstad.
Het volgende deel van het plan was simpel: wachten. Het was erg vroeg in de ochtend en de eerste treinen kwamen nog maar net aan in het station. Het zou ongeveer vijftien minuten duren voor zijn broer hier was met het artefact. Niemand zou er erg in hebben dat twee lang gescheiden broers elkaar vergezelden op weg naar de keizerlijke zaal. Hun vader was er immers kind aan huis.
Op dit vroege uur had je een pril zonnetje dat zoveel mooier was dan de schroeiende vuurbal die ’s middags in de lucht hing. Blijkbaar was hij niet de enige die zo dacht, want er was al een klein aantal mensen aanwezig in de tuinen. Mooi zo, dan viel hij niet op.
Agrippa nam een klein boekje tevoorschijn dat hij altijd bij zich droeg en begon te bladeren. Het was gevuld met korte traktaten van zijn leermeester, Lokethos. Het voelde vreemd om hier, in het verdorven hart van Rome, te lezen uit de meesterwerken van een visionaire geest.
Het duurde niet lang voordat zijn broer, begeleid door een handvol Praetorianen, de tuinen betrad. De mannen waren tot de tanden toe bewapend, wist Agrippa, ook al zag je dat niet op het eerste zicht. Eén van hen viel meteen op door zijn zwarte huidskleur. Agrippa vroeg zich af of hij de Ethiopiër was waarvan Lokethos sprak. Het moest haast wel…
‘Julius, wat een toeval dat ik je hier vind!’ riep hij, terwijl hij opstond van de bank en zijn boek wegborg. Hij omhelsde zijn broer, maar die hield hem tegen met zijn vrije hand. Zijn andere hand hield hij onder de mantel. Daar moest hij het artefact bewaren.
‘Het is goed je te zien, broer,’ zei Julius afstandelijk. Hij gebaarde naar de Praetorianen dat ze van deze man niets te vrezen hadden.
‘Ik wist niet dat je al terug was uit Athene,’ ging Julius verder.
‘Slechts voor een paar dagen,’ antwoordde Agrippa. ‘Dan moet ik weer naar de universiteit. Wat een gelukkig toeval dat je net nu weer in Rome bent. Ik heb gehoord dat het er heftig aan toe gaat in het Noorden.’
Julius haalde zijn schouders op en ze liepen verder door de tuinen, op de voet gevolgd door het legertje elitesoldaten. Ze zouden de Praetorianen pas achterlaten wanneer ze de keizerlijke zaal binnengingen, wist Agrippa. Daar mochten namelijk alleen genodigde gasten komen.
‘Het is er koud, dat is het zo’n beetje,’ zei Julius. ‘Er zijn meer van mijn soldaten doodgevroren dan dat er zijn gesneuveld in een gevecht.’
Agrippa knikte. Ze liepen de trappen op. Ze waren bijna bij de deuren.
‘Ik heb gehoord van vader dat jullie iets gevonden hebben, daar. Moet je daarom verslag uitbrengen bij de keizer?’
Julius was razendsnel in zijn antwoord: ‘Dat hoorde hij niet aan iedereen te vertellen.’ Zijn ogen vernauwden tot spleetjes en zijn hand trok samen om het ding dat hij onder zijn mantel verstopte. Agrippa merkte het allemaal op.
‘Kom op, Julius, ik ben je broer. Als je mij al niet meer kan vertrouwen.’
De Legatus liet zijn schouders hangen. ‘Sorry, je hebt gelijk. Volgens mij ben ik te lang van huis weg geweest. Ik moet nodig op vakantie.’
Agrippa glimlachte. Hij voelde het kleine geweer prikken tegen zijn lichaam. Al zijn spieren waren gespannen, maar hij moest zo kalm mogelijk lijken.
Bij de deuren naar de keizerlijke zaal stond een tweetal bewakers hen op te wachten.
‘Julius Verdis Legatus, de keizer verwacht u,’ zei één van hen, strak voor zich uit starend. ‘Alleen,’ voegde hij er met nadruk aan toe.
De twee broers keken elkaar kort aan, daarna wendde Agrippa zich tot de bewakers.
‘Kom op, mannen,’ begon hij joviaal. ‘Ik heb mijn broer al maanden niet meer gezien. We hebben nauwelijks enkele woorden kunnen wisselen en nu willen jullie ons alweer scheiden? Trouwens, ik breng een dringend bericht van mijn vader, quaestor Verdis.’
Met tegenzin zetten de mannen een pas opzij. Als de quaestor een bericht had voor de keizer, dan ging het om geldzaken, en daar wilde de keizer altijd zo spoedig mogelijk van weten. De twee broers konden zonder problemen de keizerlijke zaal in.
Agrippa was al bijna vergeten wat voor pracht en praal die zaal uitstraalde. De omvang van de ruimte alleen al deed vermoeden dat er magie in het spel was. Het was alsof de kamer te groot was om in dit gebouw te passen.
Het was echter maar een illusie. De muren waren bekleed met spiegels die rijkten tot aan het plafond, waardoor het leek alsof de ruimte tot in de oneindigheid doorging. De illusie werd enkel doorbroken door de grote ramen aan de oostkant van de zaal. Achter het glas zag je de uitgestrekte oevers van de Tiber en in de verte de schittering van de Tyrreense Zee. De ochtendzon stroomde overvloedig naar binnen en de hele zaal baadde in een gouden glans. Achteraan in de kamer stond een troon die zo rijkelijk versierd was dat je het kleine mannetje dat erop zat bijna niet zag. De keizer zag er oud en ziekelijk uit en het was slechts met grote moeite dat hij overeind kwam. Er was niemand anders in de kamer. De keizer wilde dat zo weinig mogelijk mensen het artefact onder ogen zouden krijgen, vermoedde Agrippa.
‘Wie is dat?’ klonk een zwakke, raspende stem uit de mond van de oude man. Hij stak zijn magere hand uit naar Agrippa.
‘Mijn broer,’ zei Julius. ‘Heeft u er bezwaar tegen dat hij ook aanwezig is? Hij heeft belangrijk nieuws van quaestor Verdis.’
De keizer siste als een giftig dier. Hij balde zijn knokige handen tot vuisten.
 ‘Doe hem weg!’ zei hij hees. ‘De quaestor kan me gestolen worden! Geef me het ding, Julius!’ Hij hijgde uitgeput en begon dan te hoesten. De keizer zag eruit alsof hij elk moment door de knieën kon zakken. ‘Doe die pottenkijker weg en geef me de Steen!’
Agrippa slikte. Dit was het moment. Hij deed enkele passen van zijn broer vandaan en zocht onder zijn mantel naar het wapen. Opeens keek iedereen naar hem.
In een onhandige beweging trok hij het wapen en richtte hij het op de keizer, maar toen vermande hij zich. Hij strekte zijn arm, vinger om de trekker. Hij richtte zijn blik op Julius, die als versteend naar zijn broer stond te staren. Dat had je vast niet verwacht, broertje, dacht Agrippa. Het was vreemd hoe goed het voelde om eindelijk zijn slimme, sterke, succesvolle broer te overklassen.
‘Je weet wat ik wil,’ zei Agrippa. ‘Geef me de Zwarte Zon of de keizer gaat eraan.’
De keizer schuifelde achteruit. Agrippa’s blik flitste naar de man.
‘Blijven staan, ouwe,’ beet hij hem toe met een stem die de zijne niet leek. Was hij nu al veranderd in een moordenaar en een bedrieger? Zijn handen trilden heel even. Stond hij echt op het punt de keizer van Rome –hoe miserabel en ziekelijk die keizer ook was- te vermoorden?
‘Eén beweging en ik schiet,’ voegde hij er bijtend aan toe, voornamelijk om zichzelf te overtuigen.
‘M… met dat ding?’ prevelde de zieke man. Hij gebaarde naar het kleine pistool in Agrippa’s handen, alsof hij niet kon geloven dat zoiets een man op afstand kon doden.
‘Het is een handgeweer,’ zei Julius kalm, maar de haat voor zijn broer was duidelijk te horen in zijn stem. ‘Ik heb prototypes gezien. Doe wat hij zegt, hoogheid. Hij kan u doden voor u een stap richting de deur hebt gezet.’
Julius haalde de Steen van onder zijn mantel en alle ogen in de kamer keken ernaar, of ze dat nou wilden of niet, maar het duurde slechts een fractie van een seconde voor het donker werd in de kamer. Agrippa liet het wapen bijna uit zijn handen vallen, maar herstelde zich net op tijd. Dit was het. De Zwarte Zon. Voor dit artefact had hij zijn leven geriskeerd, had hij zichzelf tot dit niveau verlaagd.
‘Leg het op de grond en rol het traag naar me toe,’ zei Agrippa toen zijn ogen aan het duister gewend waren. Hij scheurde zijn blik met de grootste moeite los van de Zwarte Zon. Hij moest de keizer in de gaten houden.
Julius deed wat zijn broer vroeg. De rollende bal maakte een knarsend geluid, als een knikker op een marmeren vloer.
Agrippa bukte zich en nam de Steen der Macht in zijn hand. Het voelde eventjes koud aan, maar dat gevoel vergat hij meteen weer toen een golf van inzicht hem overspoelde. Hij kreeg visioenen van slogans en protesten, eerlijk georganiseerde verkiezingen en een lachende Lokethos, badend in de zon. Er hing geen smog meer over de stad. Er…
Er gebeurde zoveel tegelijk, maar Agrippa verkeerde nog steeds in een wereld van visioenen. De deur vloog met een klap open: een zwarte schim in de deuropening. Er flitste iets door de lucht en een moment later trok er een pijnschuit door Agrippa’s arm. Bloed. Er kletterde een werpmes tegen de muur. In een reflex haalde Agrippa de trekker over. Ergens ver weg stortte de keizer in, als een oud vervallen huis. Agrippa keek naar zijn bloedende arm. De bol was met een harde klap op de grond gevallen. De visioenen waren verdwenen. Het bloed gutste uit zijn aders en zijn vingers verkrampten. Wat was er gebeurt?
De Ethiopiër betrad de kamer met vliegensvlugge passen. De twee bewakers lagen al dood aan de ingang.
Julius wilde naar zijn gewonde broer rennen, maar de zwarte man greep hem bij zijn nek en smeet hem met één beweging tegen de grond. De Legatus smakte tegen de harde vloer en er brak iets. Julius bleef op de grond liggen.
Agrippa kon alleen maar kermend toekijken hoe de Ethiopiër het artefact in een doek wikkelde en meenam. Het licht in de kamer flitste weer aan en Agrippa hief zijn hand voor zijn gezicht. Er druppelde bloed op zijn mantel.
De Ethiopiër gunde de dode keizer geen blik waardig en rende daarna de kamer door om langs de persoonlijke vertrekken te ontsnappen. Er trok een waas van pijn over Agrippa’s gezichtsveld. Hij had gefaald. De Ethiopiër, hun informant, had hen verraden. Hij zou de Steen gebruiken voor zijn eigen doeleinden, en Agrippa kon enkel vrezen wat die inhielden. Rome zou branden, maar niet als enige: Athene, Lutetia, … Als de man zijn haat voor het Rijk kon botvieren, gingen ze er allemaal aan, en ze konden enkel dromen met wat voor vreselijke wapens dat zou gebeuren.
Agrippa had al opgegeven. Als hij hier niet doodbloedde, dan zou hij vast en zeker geëxecuteerd worden voor zijn daden tegen het keizerrijk. Het was zijn hand die de keizer had gedood. Hij hoopte maar dat zijn broer nog ademde, ook al was het eigenlijk een ongeluk. Julius trof geen schuld. Hij had alleen maar zijn broer willen beschermen.
Voeten kwamen de trappen op gelopen. De bewakers hadden het lawaai in de keizerlijke zaal natuurlijk gehoord, dacht Agrippa. Het gaf niet. Ze waren te laat. De Ethiopiër was het paleis vast al uit gevlucht. Ze zouden hem nooit inhalen.
Maar het geluid kwam niet van de trappen. Vanuit de achteruitgang, waardoor de zwarte man ontsnapt was, kwamen minstens twintig soldaten. De Ethiopiër, met boeien om zijn handen en voeten, werd door hen de kamer binnen gevoerd en voorop liep niemand minder dan quaestor Verdis, de vader van Agrippa en Julius, met de edelsteen in zijn mantel gehuld. Hij liep meteen naar zijn twee zoons, de ene bloedend en huilend als een kind, de andere nog steeds bewusteloos.
Na een paar tikjes tegen zijn gezicht, kwam Julius weer bij bewustzijn. Hij kroop meteen overeind en keek vol ongeloof naar het bloedbad dat hier was aangericht. De Ethiopiër vloekte luidkeels in zijn moedertaal en probeerde zijn kettingen los te rukken, maar de bewakers hielden hem hardhandig tegen.
Nu richtte de Quaestor zich tot zijn andere zoon.
‘Het is voorbij, Agrippa,’ zei hij. ‘Ik weet wat de Attische rebellen onder leiding van Lokethos -en ook jij, mijn zoon- van plan waren. Ik heb je boeken gelezen. Ik weet wat dit…’ Hij aarzelde even en keek naar het artefact in zijn hand. ‘Ik weet wat dit ding is en het hoort hier niet. Het brengt enkel dood en verderf naar onze wereld. Het zal de ondergang betekenen voor ons allemaal. We veranderen onze steden nu al in onleefbare haarden van vervuiling en smog. We kunnen elkaar vanop tientallen meters afstand door het hart schieten. Beeld je in wat voor wapens de wereld zal kennen als de Zwarte Zon nog jaren ongestoord zijn werk mag doen.’
Met die woorden liep hij naar het raam, opende het, keek een moment naar de snelstromende rivier, en gooide de Steen daarna naar buiten, de woeste muil van de Tiber in.
Pieter van de Walle heeft in korte tijd veel hoge plaatsen behaald bij schrijfwedstrijden, waaronder een eerste plaats bij de StoryAwards 2011. Hij publiceerde eerder in het tijdschrift Pure Fantasy en in Fantastisch Strijdtoneel 2, een bundel van Books of Fantasy.
Pokeren om Meijers verschiller en Kooske de KLeMhoer
Dirk Bontes
Het ging om een meisje. Gaat het niet altijd om een meisje? Zo een uit de arbeidersklasse. Ze heette Kooske Dijkgraaf en was net zeventien jaar. Haar vader was een magere man uit de provincie Noord-Holland, uitgeteerd door het werken in de natte, diepe gangen van de kolenmijn Neuprick nabij Kerkrade.
'Ik heb de hele nacht wakker van haar gelegen,' vertelde Ivo Meijer. In plaats van aan zijn vermogensberekeningen te werken, trok hij met zijn wijsvinger haar naam op zijn tekenbord. 'Ze heeft prachtige blauwe ogen. Ik zou er de rest van mijn leven in willen kijken. Zo blauw! Zo levendig!'
Al dat gepraat over zijn onbereikbare geliefde deed me terugdenken aan mijn ex. 'Wat dacht je van platina?' vroeg ik abrupt. 'Heb je die compressieberekeningen al af?' Ik wilde hem afleiden van dat meisje waarover hij zo zwijmelde en hem terughalen bij de les.
'Hè? O ja, bijna. Platina? Dat wordt een dure verschilmachine.'
Ik haalde mijn schouders op. 'Geld speelt immers geen rol? Jouw oom Michel is steenrijk. Hij wil een Babbageverschiller die in een witgouden horloge past en dus krijgt hij zijn ontwerp. Ik dacht aan veertien karaats palladium voor de kast en de rest van het vaste binnenwerk.'
Ivo grijnsde vergenoegd en dat sierde zijn lelijke gezicht op, want hij had mooie tanden en zijn ogen straalden. 'Ja, de fondsen zijn bijna ongelimiteerd.'
'De inhoud van onze loonzakjes niet – en die krijgen we niet tenzij we vanavond ons werkrapport aan jouw oom overleggen. De advocaat van mijn ex vilt me wanneer ik haar alimentatie weer niet op tijd betaal. Dus schiet nou maar op. Of moet ik het zelf doen?'
'Ik schiet op. Ik schiet op.' Hij boog zich over zijn werk. Ik pakte de krant erbij en keek wat de koersen van goud, palladium en platina deden. Buiten ons kantoor klonk het zachte, zuchtende geluid van de vacuümtram die over zijn frictieloze geleiders gleed.
De tram zat stampvol met forenzen toen we naar Heerlen reden. Het geklik van de drie vacuümritsen onder de tram was nauwelijks hoorbaar. Ivo, die van me gescheiden was bij het instappen, stak zijn hand op boven de menigte. 'Karel! Hier.' Ik drong me een weg naar hem toe, mijn aktetas met ons werkrapport als een wig voor me uitduwend.
Luttele minuten nadat we waren ingestapt, bereikten we Heerlen. We aten in Cambrinus aan de Bongerd en kuierden daarna naar het Pancratiusplein waar zich de club van Ivo’s oom bevond. Freauman nam onze jassen aan, verzocht om onze naamkaartjes – de stijve hark wist donders goed wie we waren – en liep de vestibule uit om ons aan te kondigen bij onze patroon Gerardus Michel Maria Meijer.
Michel Meijer zat zoals altijd aan de pokertafel in het zaaltje helemaal achterin de Steenkolenclub. Hij kneep zijn lippen ontevreden samen. Er lag maar een klein stapeltje fiches voor hem. De andere notabelen hadden veel meer fiches voor zich liggen.
Een huisknecht of een vriend stond achter ieder van de kaartende heren tegen de wanden van het zaaltje. Twee aantrekkelijke, schaars geklede blondines zaten op krukken een meter achter Meijer; ze hadden zijn dochters kunnen zijn, want het waren tieners van misschien zeventien jaar. Meijer had echter geen dochters. Hij was een weduwnaar met drie zoons die nergens voor deugden. De meisjes waren knap en sexy genoeg om mij de adem te benemen. Naast hun rechteroog had de ene een dun groen streepje op haar gezicht en de andere een groen stipje: een gestileerde peul en een erwt. Ik kende die symboliek: het waren duohoeren van de KLeM. Toen ik Meijer een maand geleden had gezien, had hij de meisjes nog niet bij zich gehad.
'Dag Kooske,' begroette Ivo het dunne streepje verlegen. Dat had hij verzuimd me te vertellen, de arme stakker: dat hij verliefd was op een KLeMhoer en dat die snol onder contract bij zijn oom was. Geen wonder dat ze voor Ivo onbereikbaar was. Ze keek hem aan met een zwoele oogopslag. 'Dag Ivo. Fijn dat je er bent,' zei ze warm. Ze schonk mij ook zo’n zwoele blik. Ze was goed getraind: alleen mijn ex had nog sneller mijn interesse gewekt. Ik knikte, deed een stap achteruit en vond opeens één van de olielampen aan de muur interessant. Vanuit mijn ooghoek zag ik dat Kooske mij en Ivo verder negeerde. Haar aandacht was weer op Meijers spel gericht.
Meijer wist dat we er waren. Ivo en ik deden er het zwijgen toe en wachtten totdat hij was uitgespeeld. Hij verloor.
Meijer was midden veertig. Hij was maar half zo lelijk als Ivo en behoorde tot het knappere deel van hun joodse familie. Van Babbagemachines en andere technologie wist hij niets, maar hij had een scherpe geest en een feilloos zakeninstinct. Toen hij de kaartronde verloor van de wijnhandelaar Gustaaf Kemmerling, kocht hij zich uit het spel. Eén fiche gaf hij aan zijn secondant Guilliaume van Are en de rest van zijn fiches gaf hij aan de meisjes. Hij wenkte mij en Ivo en ging ons voor naar een nis in de Bibliotheek op de eerste verdieping; Van Are bleef achter. Meijer trok de glazen deuren van die nis achter ons dicht.
'Vertel!'
Ik keek bedenkelijk naar de KLeMhoeren.
'Femke en Kooske zijn mijn maîtresses. Ze zijn ook gediplomeerde programmeurs van de Adaschool en hebben zich tot geheimhouding verplicht. Maak je niet ongerust,' bezwoor Meijer ons. Geruststellen deed het me niet. Ik was maar al te bekend met de religieuze fanatici van Gregor Mendels postchristelijke sekte van de Kerk van Lelijke Mensen. Mijn ex was ook één van zijn erwten; één van de mooiste en aantrekkelijkste. Ze was drie jaar achtereen Miss Holland geweest, twee jaar Miss Europa en één jaar Miss World. Het waren titels die de afgelopen veertig jaar en meer uitsluitend door vrouwen van de KleM waren gewonnen.
We vouwden onze plannen uit en verschaften Meijer de informatie waarom hij vroeg. We toonden hem de opwindveer, de microcompressor die erdoor werd aangedreven, de mechdoos voor mechanische communicatie met een normale verschilmachine, het invoerbord, het reliëfscherm en natuurlijk mijn geminiaturiseerde verschiller. 'Tweehonderdvijftig miljoen onderdelen in een kwart kubieke duim,' zei ik trots. 'En een half miljoen bewerkingen per seconde. Dit horloge kan bijna praten – en het toont de tijd nog ook.' Meijer en de programmeurs hingen aan mijn lippen.
'Het is indrukwekkend. Maar kan het doen wat ik wil? Kan het poker spelen?'
Ik aarzelde. 'Misschien. In principe is hij duizend keer krachtiger dan de beste Babbageschakers die er bestaan. Als hij werkt ... dan kunt u er duizenden verkopen. Iedere miljonair zal er één willen hebben.'
'Ik ben al schatrijk,' antwoordde Meijer. 'Maar ik ben het beu om almaar te verliezen in het achterzaaltje. 'Wanneer kunnen jullie tot productie overgaan?'
'Spoedig. Over drie maanden is hij klaar, oom Michel,' antwoordde Ivo hem. Ik kruiste mijn vingers achter mijn rug. Als er niks mis ging. Femke en Kooske zagen het. Ze keken me allebei geïnteresseerd aan. Ik bloosde er bijna van. Ze wisten natuurlijk wie ik was: de knappe atheïst die van zijn KLeMvrouw was gescheiden. Heel Nederland kende me.
'Hoe lang houdt hij het vol? Hoe groot is de slijtage?' wilde Meijer nog weten.
'Dat weten we niet. Tien jaar? Het kan korter zijn en het kan langer zijn. De meeste onderdelen zijn kleiner dan stofjes. Ik heb gekozen voor platina: het is hard en slijtvast. De geproduceerde warmte is een groter probleem dan de slijtage. Er is een kans dat de verschiller smelt. Gelukkig is het goud van de kast één van de beste warmtegeleiders die er zijn.'
'En als hij stuk gaat? Hoeveel kost het dan om hem te repareren?'
Ivo en ik keken elkaar verbaasd aan. 'Nou: niks! Repareren is onmogelijk. Als de verschiller stuk gaat, dan moet er een nieuwe in.'
'En de kostprijs?'
Ik noemde een exorbitant bedrag. 'Hopelijk. Het kan twintig keer zoveel zijn.' Het kon ook de helft minder zijn, maar dat vertelde ik hem niet.
Meijer was tevreden. Hij keek weer vrolijk, opgetogen bijna. 'Goed werk,' zei hij toen. Hij knipte met zijn vingers en Kooske opende haar tas en haalde er twee geldbuidels uit die ze aan Meijer overhandigde. Hij gaf degene met mijn naam erop aan mij en de andere aan Ivo. 'Hier is jullie loon. Wees er zuinig mee.' We dankten hem en namen afscheid. Freauman kwam ons halen en bracht ons naar de deur. Ik zag hoe hij de KLeMhoeren even aandachtig opnam. Die kun jij niet betalen, Stijve Hark. Het zou me niets verbazen als elk van de meisjes tien of twintig keer zoveel ving als ik. Ik woog mijn loonzakje in mijn hand. En ik moest er wel één betalen en kreeg er niets voor terug: mijn ex met haar bastaardkind Mirelle.
De productie duurde vier maanden en al die tijd dweepte Ivo met Kooske.
'Ivo, Ivo, Ivo. Zet haar toch uit je hoofd. Dat meisje is niets voor jou. Ik heb je dat al meteen gezegd. Ze is een overspelige KLeMhoer en jij wilt geen overspelige vrouw.' Ik klapte het gouden deksel van het horloge dicht en legde het op zijn witfluwelen bed in een kobaltblauw juweliersdoosje. Het doosje liet ik in mijn diepe binnenzak glijden. Het horloge was volledig uitgetest, het pokerprogramma was geladen en kaartte fantastisch.
'Ze voelt wat voor mij. Ik weet het zeker.'
'Vrouwen van de KLeM vallen nu eenmaal op rimpelige erwten. De realiteit is dat ze een contract voor onbepaalde duur bij je oom heeft en dat ze elke dag in zijn armen ligt, niet in de jouwe.'
'Ze vindt mij aantrekkelijker dan mijn oom.'
'Jij bent rimpeliger, ja. Maar je maakt alleen een kans bij haar wanneer je tot de KLeM toetreedt. Ze zijn daar altijd op rimpelige zieltjes die ze willen redden uit; vanaf het eerste moment dat Mendel besefte dat een gerimpelde erwt lelijk was en dat lelijkheid wordt veroorzaakt door een erfelijke afwijking.'
'Jij bent anders geen rimpelige erwt.'
Ik lachte droefgeestig. 'Neen. Cynthia en ik waren echt verliefd en ik hield me aan onze afspraken. Ik gaf geen krimp toen ze de straat op ging en met een andere man sliep. Ik verwelkomde onze bastaarddochter. Maar zij wilde opeens meer.'
'Wat wilde ze dan? Dat heb je me nooit verteld.'
Ik zweeg. 'Dat gaat je ook niet aan,' antwoordde ik toen. De KLeM hield niet alleen vriendschappelijke publieke competities tussen de KLeMmannen, maar ook illegale gevechten op leven en dood. Ze ontzien eerste generatie erwten als ikzelf, maar Cynthia bepleitte bij haar bisschop een ontheffing voor mij, juist omdat ik een mooie man zonder aangeboren erfelijke kwalen was. Ze had gezworen niet meer met mij te slapen totdat ik me in zo’n tweekamp bewees. Ik voelde daar niets voor en scheidde van haar. Iemand doden was niets voor mij en als atheïst deelde ik haar religieuze bevlogenheid niet. Ik wilde beslist niet sterven voor haar geloof.
'Als ik met Kooske trouw, zal ze van mij alleen zijn. Alle vrouwen in mijn familie zijn trouw aan hun man. Altijd.'
'Fantaseer toch niet zo. Je kent de KLeM niet. Die vrouwen huwen alleen een man van de KLeM, maar trouw zijn ze hem absoluut niet.'
Freauman bracht ons naar de Biblotheek, waar we Meijer en zijn twee bijzitten aantroffen. Hij glom toen hij het doosje in ontvangst nam en het horloge op zijn fluwelen bed zag liggen. 'Hij doet het?' vroeg hij opgewonden.
'Hij doet het fantastisch. Dit is de beste verschiller in de wereld – en pokeren kan hij ook. Als de beste!'
Meijer opende het deksel en bekeek het reliëfscherm. 'Tien over zes. Dat klopt,' zei hij, na een blik op zijn eigen uurwerk geworpen te hebben. 'En dit zijn de kaarthanden. Het ziet er wel allemaal heel piepklein uit. En dit is de instructiepen?' Hij draaide voorzichtig aan de gouden knop en trok de instructiestift uit zijn houder. Hij probeerde hem uit en had het horloge en het spel al spoedig onder de knie.
'Uitstekend,' zei Meijer tevreden. 'Dat ging beter dan ik had durven hopen. Heren, hebben jullie al gegeten? Zouden jullie een hapje met ons willen mee-eten?' Hij overhandigde het horloge aan Kooske.
Het eten was heerlijk, maar slaapverwekkend. Helaas hadden we dat geen van allen in de gaten. Zelfs Freauman, die het eten opdiende, viel in slaap.
Drie dagen later zaten we ontredderd in het kantoor van Meijer: Meijer, Ivo en ik, een knappe prelaat van de KLeM, en de vier KLeMouders van Femke en Kooske. Commissaris Van Grunsven van de Heerlense politie had net aangebeld en zag er vermoeid uit. 'Heren, ouders, bisschop, jullie volgen allemaal het nieuws en weten wat er aan de hand is. Ik kom jullie vertellen wat nog niet in het nieuws is geweest en vraag jullie om dat tot morgen stil te houden, zodat de andere getroffen families het niet uit de krant hoeven te vernemen. Mijnheer Meijer, we hebben vastgesteld dat er barbital was opgelost in uw soep en jus. Zo heeft men uw tafeldames zonder verzet kunnen meenemen. We vermissen in Heerlen en omgeving 96 meisjes en jonge vrouwen. Vandaag hebben we uit Marokko vernomen dat er gisteren een vrachtzeppelin in Tanger is aangekomen die tientallen blanke vrouwen heeft ontscheept voor de slavenmarkten aldaar. We vermoeden dat zij onze vrouwen zijn. De regering is met diplomatiek overleg begonnen, maar ik verwacht dat het niets oplevert. Het spijt mij.'
'En uw eigen onderzoek?' vroeg Meijer.
Van Grunsven haalde zijn schouders op. 'De vrachtzeppelin steeg om tien uur ’s avonds op van de basis op de Molenberg. Ze hebben de vrouwen er onder onze neus ingeladen. Wie het waren, weten we niet – maar we hebben een verdachte ...'
'Wie?'
'De butler van de Steenkolenclub-'
'Freauman! Die stijve hark!' Ik was met stomheid geslagen.
'We hebben hem twee dagen ondervraagd en lieten hem gisterenavond lopen. Vanochtend was hij onvindbaar. Er is nu een opsporingsbevel uitgevaardigd.'
'Vermoedelijk is hij al halverwege naar Marokko, met mijn horloge! Of heeft u het teruggevonden?'
'Neen.'
'Misschien kan uw kerk iets doen, als de diplomatie het niet kan?' opperde Ivo hoopvol.
De bisschop schudde zijn hoofd. 'De KLeM onderneemt in dit soort gevallen geen actie. Wij geven de keizer wat des keizers is, en God wat des Gods is.'
'Ik geef leven,' antwoordden de ouders van Femke en Kooske de liturgie getrouw.
'U doet helemaal niets?' vroeg Ivo verbaasd.
'Ach wat! Ik wil mijn horloge terug!'
'Nee. Waarom zouden we? De meisjes zijn nu onze missionarissen in Marokko. Ze verkondigen er de leer van Mendel.'
'Dan ga ik zelf naar Marokko,' verkondigde Ivo.
Ivo’s voornemen had natuurlijk helemaal geen zin. Zelfs met al het geld van Meijer zou hij de meisjes niet kunnen loskopen – en Meijer was niet geïnteresseerd in de meisjes. Ik boog me naar Ivo toe en fluisterde mijn eigen idee in zijn oor. Hij zakte in elkaar, maar toen rees hij op en sprak tot de bisschop. 'Ik ben verliefd op Kooske. Als u haar weet te bevrijden en zij met mij trouwt, dan zal ik toetreden tot uw geloof en aan mijn plichten voldoen. Onderneemt u nu nog steeds niets?'
'U bent een erg lelijke man,' overwoog de bisschop. 'Ja, nu zal ik wel actie ondernemen.'
'Ivo, je onteert onze familie! Trouwen met die overspelige hoer? Denk liever aan mijn horloge!' riep Meijer wanhopig uit.
Ik had aan Meijers horloge gedacht. Het kostte wat tijd om het op te zetten, maar een half jaar later zat ik in Rabat aan een pokertafel. Het was Meijer die het toernooi had georganiseerd en het was de bisschop geweest die voor elkaar had gekregen dat Kooske en haar eigenaar aan het toernooi meededen.
Mijn ex zat naast me. Over mijn schouder keek de bisschop mee met mijn spel. Cynthia bediende de nieuwe verschiller die Ivo en ik hadden gemaakt. In mijn hand had ik twee azen en drie koningen. Het was vermoedelijk een gewonnen partij.
Tegenover me zat geen Marokkaan, maar een knappe Egyptenaar. De drie andere spelers aan onze tafel hadden al gepast. Naast de Egyptenaar zat een vrouw met een gezichtsbedekking die alleen haar smeulende blauwe ogen met daarnaast een dun groen streepje vrijliet. Het was Kooske. Aan haar oorring bungelde een gouden kubusje: mijn verschiller. Joost mocht weten hoe ze die had behouden.
De Egyptenaar had een goede kaart, maar ik wist niet hoe goed. Volgens Cynthia had hij vermoedelijk ook een full house, maar niet zo hoog als de mijne. Zij wilde dat ik als laatste inzet van de ronde hoog zou cappen, maar ik vertrouwde het niet en capte laag. De Egyptenaar volgde en legde een flush van schoppen op tafel. Hij trok de hele pot naar zich toe. Ik had er goed aan gedaan mijn instinct te volgen. Poker is voor een groot deel een psychologisch spel.
Toch won ik meer dan dat ik verloor. Dat kwam deels door Cynthia’s verschiller, maar het kwam vooral door Cynthia zelf. Ze was zesde generatie KLeM en trok alle ogen naar zich toe. Er was al tientallen keren op haar geboden en er was een paar dagen eerder zelfs een poging gedaan om haar te ontvoeren. Mijn tegenstanders werden door haar afgeleid en zetten soms te driest in.
Opnieuw kreeg ik een full house van azen en koningen. Ik leverde de twee koningen in en kreeg er de vierde aas voor terug. Ik volgde twee keer en capte toen hoog. Alleen de Egyptenaar paste niet, maar hij had niet genoeg fiches over. Hij beval Kooske om hem haar sieraden te geven en legde die op tafel. Ik knikte mijn acceptatie en liet mijn carré zien. Woedend smeet hij zijn kaarten op tafel. Hij stond op schold me uit, maar zijn ogen waren op Cynthia gericht. Ik veegde de pot met de verschiller naar me toe.
De bisschop stond plotseling ook op. 'Jouw slavin voor deze vrouw met bruidsschat,' zei hij tegen de Egyptenaar. Die zweeg beduusd en ging toen weer zitten. Ik zag hem denken. Hij had veel geld verloren. 'Mijn slavin is goed in bed. Ik wil een hoge bruidsschat,' zei hij toen gewiekst.
'Laten we praten. Deze vrouw is ook goed in bed,' antwoordde de bisschop. Cynthia was vanaf het eerste moment onze handelswaar geweest.
Het toernooi wonnen we niet, maar we gingen naar huis met de verschiller en met Kooske. Ivo trouwde haar al onmiddellijk in Rabat. Het was een dubbel huwelijk omdat Cynthia tegelijkertijd met de Egyptenaar trouwde. Voortaan zou ik alleen nog alimentatie hoeven te betalen voor haar bastaarddochter, die aan de zorg van haar ouders was toevertrouwd. Zij was eigenlijk in de hele affaire de grote verliezer: ze verloor haar moeder. Alle anderen wonnen erbij. De KLeM had er in Ivo een zieltje bij en ze hadden met Cynthia nu in Egypte een meer ervaren missionaris dan Kooske zou zijn geweest.
En ik, ach, ik had Kooske onmiddellijk na de huwelijksplechtigheid eens in de ogen gekeken en ze had haast onmerkbaar geknikt. Eenmaal thuisgekomen, of misschien zelfs al in Rabat, zouden we elkaar heimelijk treffen. Ivo hoefde er nooit iets van te weten te komen – en het had beslist de zegen van de bisschop.
Dirk Bontes is vooral bekend als wedstrijdorganisator (o.a. Trek Sagae), maar schrijft zelf ook. Hij won in 1996 en 2002 de Millennium Prijs (voorloper van de Paul Harland Prijs) en de Kijk-verhalenwedstrijd (1996). Zijn verhalen worden in diverse Nederlandse tijdschrijften gepubliceerd. Bontes publiceert zelf via Smashwords.
http://treksagae.wordpress.com/
https://www.smashwords.com/profile/view/Dibonxus
Mina Milenec, voor mijn lief
Astrid Marijn
De schuur was koud, de grond vochtig. Norval zeeg tegen een houten schot ineen, Anna met zich meetrekkend. Ze haalde kort rochelend adem. Bloed en speeksel sijpelden langs haar mondhoek en maakte rode kringen op zijn witte broek. Ze huilde zachtjes. Norval streek teder de lange, donkerblonde lokken uit haar gezicht.
 ‘Stil maar lieve, stil maar,’ fluisterde hij, bang hun positie prijs te geven. Anna sloot haar ogen, haar borst ging onregelmatig op en neer. Ze haalde het niet! Waarom gebeurde dit toch? Hij hield van haar. Zijn lieve mooie Anna. Maar ze behoorde hem niet meer toe en zijn liefde voor haar werd nu haar ondergang.
En de zijne, bedacht hij wrang.
Ver weg klonken stemmen. Norval gluurde onder de deur door, in het licht van de toortsen dansten de schaduwen van de nacht. Zouden ze in de oude vervallen schuur komen kijken?
Natuurlijk! Ze zoeken overal.
Vluchten kon niet meer, het was een kwestie van tijd. De stemmen klonken dichterbij nu.
Voetstappen hielden stil bij de deur. De bange jongeman trok het gewonde meisje verder naar achteren, het donker in. Een potige soldaat stak zijn hoofd om de deur. Norval sloot zijn ogen en bad.
‘Niemand hier.’ Het gezelschap buiten trok al roepend verder.
Graaf Král was een heer en meester over de groene vallei. Kleine dorpjes lagen aan de slingerende rivier de Vydra. Hooghartig neerkijkend op het dorpsleven, rees de burcht van de graaf op de hoge rotsen. Hoe oud de graaf was wist niemand. De man was er gewoon altijd al geweest. Immer gehuld in lange zwarte gewaden, met een dichte kap om zijn gelaat getrokken. En hoewel hij zelden in de dorpen kwam, vreesden de dorpelingen hun heerser. Elke volle maan kwamen er dikke, zwarte rookpluimen uit de vreemde schoorstenen van de burcht. Onbekende geuren hingen boven het dal. Mensenoffers, beweerden boze tongen.
Het was vredig in de vallei. Jonge mannen en vrouwen moesten een dienstjaar inlossen op de burcht van de graaf tussen hun vijftiende en achttiende levensjaar. Zo ook Norval, die de graaf zelden te zien kreeg. Het was in zijn laatste dienstjaar dat hij Anna tegen het schone lijf liep en de jonge tuinman was op slag verliefd op het zachtaardige meisje. Tot zijn vreugde beantwoordde Anna zijn liefde. Het grootste deel van zijn dienstjaar was een van de gelukkigste uit zijn jonge leven. Tot de graaf zijn oog liet vallen op zijn meisje.
‘Anna, Anna.’ De graaf proefde zachtjes haar naam en bewonderde de gratie waarmee ze de bloemen verzorgde, zo puur, zo vol onschuld. Anna goot voorzichtig water over de rozen, streelde de fluwelen knoppen. Ze was een jaar in zijn dienst, hij wist nog precies de dag dat ze door de poorten naar binnen liep. Dat moment stond in zijn geheugen gegrift. Het was hem bijna gelukt haar uit zijn gedachten te bannen, maar keer op keer wist ze zijn aandacht te vangen. Niet dat zij er iets van had gemerkt, want de graaf werkte in de schaduwen. Anna had hem dat jaar nog nooit van dichtbij gezien. Anna was zachtaardig, leergierig en … mooi. En Anna bleek van binnen net zo mooi en puur als van buiten. Een combinatie die hij nog niet eerder was tegengekomen.
‘Anna,’ sprak hij nu iets luider. Het meisje keek op en deinsde achteruit, toen haar blik de zijne kruiste. Zwart en donker waren zijn ogen. De rest van zijn gezicht verschool zich achter een masker en een donkere kap.
‘Nazdar,schone dame, goedendag.’ Hij knikte haar toe en zag geamuseerd haar verbazing om zijn donkere, warme stem.
‘Graaf.’ Ze maakte een kniks en veegde zenuwachtig haar handen schoon aan haar schort.
‘Vanavond dineert u bij mij.’ Het was geen uitnodiging en hij wist dat ze niet kon weigeren. Haar verbijsterd achterlatend beende de graaf door naar de stallen. Hoe haalde hij het in zijn hoofd dit meisje het hof te maken! Alsof ze niet flauw zou vallen als hij haar zijn ware gedaante zou tonen. Maar iets in haar ogen, haar manier van bewegen, die gratie, die puurheid … ze had hem van zijn stuk gebracht. Hij wilde háár! En hij zou er alles voor overhebben om haar liefde winnen. Maar hij wist dat dat onmogelijk was. Wie zou er van hem kunnen houden? Graaf Král, het monster van de Vallei. Het monster zoals zijn vader voor hem en zijn overgrootvader voor zijn vader het monster was geweest. Zonder dat de dorpelingen het wisten, waren en al drie generaties aan de macht geweest. Alle drie vervloekt, En, zoals het er nu naar uitzag, zou de vloek ook deze generatie niet verbroken worden. Zijn jachtinstinct was moeilijk onder controle te houden met haar in de buurt. Ze zou de moeder van zijn nakomelingen worden. Hij hoopte alleen maar dat ze het zou overleven.
‘Het staat u werkelijk prachtig, madame.’
‘Praat niet zo raar! Gisteren waren we nog gelijken. Oh, Rinka, wat wil hij van me?’
Haar dienstmeisje bewonderde de ruches aan de mouwen van de zijden jurk. Ze trok de veters aan van het lijfje en bond het korset strak om Anna’s borsten.
‘Nu nog uw kapsel,’ negeerde Rinka haar vraag. ‘Dit roomwit flatteert u werkelijk. Zal ik uw haar opsteken, of …’
‘Zwijg!’ Anna keek haar dienstertje boos aan. ‘Jij, jij brabbelt over mijn kapsel en mijn jurk! Ik ben bang. Rinka. Ik ben écht bang.’
‘Oh Anna! Ik weet het ook niet.’ Rinka omhelsde haar en duwde haar terug in de zetel. Met een zilveren kam kapte ze teder de fijne, donkerblonde lokken. Anna ontspande zich onder de vaardige handen van het meisje.
‘Rinka, vertel nog eens over de toren.’ Rinka was eens in de toren geweest en wat zij mensen er toen over vertelde joeg Anna angst aan: Enge machines, kettingen klonken in de dikke muren, een vreemde bedwelmende geur. Het was vast een martelkamer! Rinka had de graaf er niet gezien, maar de verhalen, die de ronde gingen -over wat hij er met jonge meisjes zou doen- lieten de rillingen over Anna’s rug lopen.
‘Dat brengt u alleen maar van slag, madame.’
Rinka had gelijk. Maar als ze er over praatte, speelde het niet enkel in haar hoofd af. Ze sloot haar ogen en bad. Laat deze avond snel voorbij gaan.
Een bediende kwam haar halen en ze liep met kleine pasjes achter de man aan. Ze haalde diep adem en probeerde er niet aan te denken dat ze naar de slachtbank werd geleid.
Zenuwachtig liep Král heen en weer. Alles was gereed voor het diner. De kleine zaal baadde in de warme gloed van kaarslicht. Verscholen in de hoek stond een klein muziekinstrument opgesteld, zijn nieuwste uitvinding. Anna werd binnengeleid. Ze keek voorzichtig rond. Hij bleef nog even stil in de schaduw staan, zijn buit bewonderend als een hongerige wolf die naar een hinde loerde. Gracieus liep ze naar de tafel. Onzeker om zich heen kijkend bleef ze bij de zetel staan.
 Geen hinde! Mijn Anna is een zwaan, wit, puur en gracieus.
De graaf stapte plotsklaps in het kaarslicht. Anna slaakte een kreetje. Het was een trucje dat hij goed beheerste. Mensen dachten dat hij kon verdwijnen en verschijnen uit het niets.
‘Laat mij u aan tafel helpen.’ Hij schoof galant haar stoel naar achteren. Vanonder haar wimpers nam ze hem op, hij deed alsof hij het niet merkte. Hij wilde een heer zijn, haar onderdompelen in de luxe die ze niet gewend was. De tafel was niet groot, hoewel er met gemak nog drie man tussen hen had kunnen zitten. Na een handgebaar van de graaf werd de muziekmachine in werking gesteld. Anna keek verrukt. Zulke mooie muziek had ze vast nog nooit gehoord. De graaf was in zijn nopjes.
 Král pakte zijn roemer. ‘Op een mooie avond met een nog veel schonere dame.’
Anna nam trillend een slokje. Hij wilde haar op haar gemak te stellen.
‘Mijn naam is Hugo, vrouwe Anna.’ Hij was inderdaad een groot man. ‘Het staat u vrij mij zo te noemen, het zou mij plezieren.’ Hugo zag zijn gast gedurende de avond langzaam ontspannen. Ze dacht zeker zelf het hoofdmenu te zijn, dacht hij grinnikend. De verhalen die er over hem de ronde deden, logen er niet om. Ze namen plaats aan tafel. Král genoot van haar aanwezigheid. Ze kon verrassend reageren op dingen die voor hem heel gewoon waren. De luxe waarmee hij haar omringde was haar vreemd, maar ze paste zich verbazend snel aan. De graaf lachte hard om een grapje dat ze juist had gemaakt. Haar lach klonk mooier dat alles wat hij uit de muziekmachine kon toveren. Hij keek haar aan en zij keek terug. Niet angstig meer, zag hij, maar nieuwsgierig was het juiste woord. Anna viel stil en keek hem vragend aan. Ze wilde wat zeggen, maar slikte de woorden in.
‘U mag vrij spreken, jongedame, wat wilde u zeggen. Of vragen?’
‘Ik,’ ze twijfelde even, ‘ik zou u gelaat willen aanschouwen.' Ik zie slechts uw ogen en die zijn zachter van aard dan ik aanvankelijk dacht.’
Hij schrok van haar directe vraag, maar had hij haar zelf niet aangespoord? ‘Misschien een andere keer. Het is nu laat, u mag naar uw vertrekken.’
‘Mijn vertrekken?’
‘Uw meid zal u brengen. U verblijft vanaf vanavond niet meer in het dienstvertrek.’
Ze verdween met een stil ‘goedenacht heer.’
Boos gooide hij zijn roemer in de hoek. Waarom kon hij niet als elke man van een vrouw houden en zij van hem? Waarom was hij niet normaal? Zou hij ooit...? Hij liep naar het venster en staarde in het donker van de nacht. Het duister staarde roerloos terug. Anna leek niet bang meer voor hem. Ze was de eerste vrouw die gevraagd had naar zijn gezicht. De eerste die tijdens het diner ontspannen gepraat had, ze had zelfs grapjes gemaakt! Hij neeg zijn hoofd, deed zijn masker af en in het spiegelende glas van het venster keek hij voorzichtig op. Bij het aanzicht van zijn verminkte gelaat draaide hij snel zijn hoofd weg. Hij zette zijn nagels in het hout van het venster. ‘Nee! Nee, Král. Het kan niet, het kan niet. Niemand houdt van jou. Niemand, niemand!' Die mantra bleef hij herhalen tot zijn hart weer rustig en kil was. Toen hij zich eindelijk omdraaide lieten zijn nagels diepe krassen na in het harde hout.
Dagen na het diner liet de Graaf haar met rust, of was ontwijken een beter woord? Eindelijk kwam er weer een verzoek. Over zijn masker was ze niet meer begonnen. Hij bleef ook net ver genoeg uit haar buurt. In de middagen wandelden ze in de tuinen. Dan wees ze hem de bloemen aan en noemde ze bij naam. Hij luisterde altijd goed en was een snelle leerling. Als ze wandelden, vergat ze soms wie hij was en kletste honderduit.
Ze wist niet zo goed hoe aan te vangen met haar nieuwe status. Al haar oude vrienden bogen nu plots voor haar. Dat wilde ze niet, maar de luxe beviel haar wel. Aan Norval had ze niet meer gedacht tot Rinka een boodschap van hem kwam brengen. Ze hield het kleine stukje perkament tussen haar vingers. Hij wilde er met haar vandoor!
Hoe haalde hij het in zijn hoofd?
Er knaagde schuldgevoel: had ze hèm niet haar liefde beloofd? Hoe kon ze hem zo snel vergeten zijn? Ze wist dat ze niet kon vluchten. Iets in haar wist zeker dat de graaf haar zou kunnen opsporen, waar ze zich ook zou verschuilen. En, zo voelde ze, hij zou haar niet opgeven. Nog niet. Haar hart maakte een sprongetje toen ze voelde dat ze dat niet erg vond. In tegendeel zelfs. Deze man, deze Hugo intrigeerde haar. Zijn ogen hadden haar ziel beroerd. Hij was niet slecht, dat wist ze zeker. Ze gaf Rinka een korte boodschap mee terug: ga terug naar het dorp. Vergeet mij. De graaf was zo’n boeiende man. Ze wilde hem leren kennen. Maar wat als hij zijn interesse in haar verloor. Wat dan? Ze leefde nu als een gravin, nou ja bijna dan. Misschien kon ze hem wel zo verleiden dat hij haar ten huwelijk vroeg. Zou ze dat willen? Zoveel vragen en zo weinig antwoorden. Anna stond voor het raam: de volgende dag zou de maan vol zijn. Dan zouden de schoorstenen weer rook uitbraken. Had hij haar niet gezegd dat ze vrij mocht rondlopen? Wat voerde de graaf toch uit in de toren? Haar nieuwsgierigheid won van haar angst en ze besloot het erop te wagen. Aarzelend stond ze beneden aan de trap. Met een bonkend hart betrad ze de eerste treden. De stenen voelden koud onder haar voeten. Na de eerste wenteling werd ze een halt toegeroepen door een soldaat. Hij gaf geen krimp om haar charmes en enigszins beledigd keerde ze terug naar haar kamers.
Zou ze dan toch met Norval? Nee. Nog niet.
‘Je wilde in de toren, Anna.’ De graaf en zij zaten weer samen aan het diner.
‘Ik wilde u opzoeken, heer.’ Het was niet echt een leugen, vond ze zelf. Ze droeg een gewaagde japon van rode zijde met een diep decolleté. Haar haren had Rinka met rozen erin opgestoken en enkele pijpenkrulletjes omlijstten haar fijne gezicht. De graaf was duidelijk in zijn sas met het resultaat. Hij overlaadde haar met complimentjes. Het bevreemde haar dat ze daar zo blij om was. En nog meer dat ze echt had uitgekeken naar dit diner. De graaf kon boeiend converseren. Hugo wist zo veel, ze nam alle kennis gretig in zich op. Het eten werd opgediend. Na het diner vroeg hij haar sierlijk ten dans. Ze giechelde. De wijn deed zijn werk en ze vleide zich tegen zijn brede, harde lichaam aan. Nu ze zo dicht tegen hem aan stond, durfde ze voorzichtig onder zijn kap te gluren. Teleurgesteld zag ze enkel zijn ogen en zijn lippen die deels verborgen zaten onder zijn baard. Het masker verborg nog steeds de rest van zijn gezicht. Het tempo werd opgevoerd van een allegro naar een presto en de graaf zwierde haar steeds sneller en sneller rond. Zijn kracht wond haar op.
Is het de wijn, de entourage... Ze wist het niet. Wat ze wel wist, was dat ze op dat moment voor altijd in zijn armen wilde zwieren. Toen de muziek ophield, stond ze hijgend tegen hem aan. Met een brede lach keek ze naar hem op. Als vanzelf gingen haar armen om zijn nek. Op haar tenen balancerend, zoende ze hem voorzichtig op zijn lippen. Hij stond doodstil, maar zijn lichaam verraadde wat anders. De macht die ze over hem had, was een geweldig gevoel. Maar tegelijkertijd wist ze dat hij de touwtjes in handen had. En dat maakte het zo spannend. Ze kreunde zachtjes en fluisterde zijn naam. Hij tilde haar kin op met zijn hand en streelde haar lippen. Zachtjes kuste de graaf haar.
Haar lippen smaakten zoet, naar de honingwijn die ze had gedronken. Haar borsten drukten tegen hem aan, smekend om bevrijd te worden uit het strakke lijfje. Een wens die hij graag zou inwilligen, maar het was te vroeg.
Ze verliest haar onschuld.
Hugo Král was nog niet klaar om zijn identiteit prijs te geven. Hij wist niet of het haar om liefde of enkel lust ging. Liefde zou ze overleven, lust kon daarentegen wel eens het einde van haar prille bestaan zijn. Dat kon, nee wilde hij niet op zijn geweten hebben.
Hij gromde, duwde haar zachtjes van zich af. ‘Ga naar je vertrekken, Anna.’ Het kwam er zacht maar dwingend uit.
Ze week achteruit. ‘Ik dacht, dat… u...’
Teder streelde hij haar wang, ‘Mina Krása, mijn schoonheid.’
Hoopvol keek ze naar hem op.
‘Ga nu!’ Maar hij wachtte niet af en verdween zelf.
Hijgend stond hij tegen de pilaar aan. Bijna, bijna was hij bezweken onder haar charmes, haar vurige blik. Het verlangen dat hij daarin gelezen had, liet hem niet onberoerd. Kon hij vertrouwen op zijn gevoel? Hij had het nooit geleerd. Ze was anders dan de anderen, daar was hij zeker van. Hij rook het, en dat maakte hem van slag. Ze gaf hem een kans, de kans die hij zo graag wilde: de vloek verbreken. Maar nu die kans hij zo dicht bij was, maakte het hem bang.
De maan was wederom vol. Dorpelingen kropen angstig in hun huizen. Hugo zag het, hij keerde zich van het raam af. De mensen wisten niet beter, dacht hij wrang. Zijn toren was een chaos. Een machine, geplaatst in de haard, braakte dikke pluimen rook uit. Het rookkanaal was nodig aan een veegbeurt toe, maar de graaf verbood personeel in de toren te komen. Een kolenkit lag naast de haard en zo nu en dan mikte Hugo een kooltje in het hart van de ronkende machine. Een enorme glazen bol, hangend aan het plafond, flakkerde fel op. Tevreden keek hij op. Een geslaagde uitvinding, deze glazen bol. Sinds zijn transmutatie verdroeg hij het vuur slecht en de glazen lichtbol hield hem rustiger bij volle maan, evenals de kruiden die hij op het vuur gooide: de stank die de dorpsbewoners zo vreesden. Dure kruiden uit het Verre Oosten, ze verspreidden een weeïge geur. Ze hielden hem rustig tijdens de zwaarste momenten. Werktekeningen van nog vreemdere uitvindingen lagen op de grond. Een passer, een zilveren vulpen en enkele meetlinten lagen her en der op de vloer.
Op een lange houten tafel pruttelde een groene vloeistof in een kolf. Hugo keek nog eens naar zijn werktekeningen voor een uitvinding. Deze moest het oogsten gemakkelijker maken voor de boeren. Maar de boeren vreesden zowel hem als zijn uitvindingen. Waarom kon hij niet tevreden zijn met hoe het was? En doen zoals zijn vader had gedaan? Een vrouw met geweld nemen. Een vrouw die hem van een gezonde nakomeling zou voorzien. Als ze de geboorte al zou overleven, zou ze zich waarschijnlijk daarna zelf van het leven het leven beroven. Misschien zou ze zich van de toren gooien, zoals zijn moeder had gedaan. Hij werd misselijk van die gedachten. Nee, hij zou nooit zo bruut als zijn vader worden. Nooit. Als er niemand van hem kon houden, dan zou de vloek met hem sterven. Die belofte had hij op het graf van zijn moeder gezworen.
Anna, ze maakte hem gek van verlangen. Anna, lieve mooie Anna. Hij kon niet stoppen aan haar te denken. Ze moest veilig zijn vannacht. Er mocht haar niks overkomen.
Ze had hem zelfs gekust! Zou ze dan toch…
Nee, onmogelijk, dat kon niet, hij zou nooit het geluk van liefde kennen. Was dat niet wat zijn vader ooit tegen hem had gezegd? Macht, kracht en lust, maar geen liefde, nooit liefde. Hij brulde van woede en frustratie.
Tintelende vingers, stugge nekhaartjes die trilden, de grom in zijn keel ... Het begon … Hugo vloekte, hij had niet opgelet! Snel klikte hij zijn polsen vast aan de kettingen die in de muur waren geklonken. Zijn oude, trouwe, dienaar keek om de hoek alvorens zijn wachtpost in te nemen. De dienaar nam de sleutelbos mee en verdween uit zicht. De rest van de soldaten werd door hem weggestuurd. Geen mens kwam nu in de buurt van de toren. Niemand mocht hem zo zien. Niemand!
De mensen in de burcht sidderden van angst. 'Vlkodlak,' fluisterden ze, weerwolf, niemand echter, durfde het hardop te zeggen. Norval keek terneergeslagen naar boven. Zijn geliefde was opgesloten doordat monster. Plots nam hij een besluit. Hij zou voor haar vechten! Hij moest zijn geliefde redden uit de klauwen van het monster, die zich zijn graaf noemde.
Een vreemd gevoel had Anna gewekt. Woelend in bed kon ze de slaap niet hervatten. Ze gleed uit bed en enkel in haar nachtjapon sloop ze door de burcht. De weinige nachtwakers die er waren, wist ze gemakkelijk te omzeilen. Aangekomen bij de trap, twijfelde ze. Tot haar verbazing kwam ze geen wacht tegen op weg naar boven. In het kleine zijvertrek dommelde een oude man in een kleine zetel. Ze trok aan de deur, op slot!
Voorzichtig beroofde ze de slapende man van zijn sleutelbos en sloop de kamer binnen. Op de drempel bleef ze staan, de chaos van de kamer in zich opnemend. Argwanend keek ze naar de machine en de flakkerende glazen bol aan het plafond. Zoiets had ze nog nooit gezien. Zacht gesnurk trok haar aandacht. Aan kettingen lag een enorme wolfshond te slapen. Van schrik deinsde ze achteruit. De wolf deed zijn ogen open, het beest keek haar intens aan, snoof en kwispelde. Kon het zijn dat het beest haar geur kende? Waarom voelde ze geen angst voor hem? Voorzichtig knielde ze bij hem neer, zijn enorme kop legde hij ter ruste in haar schoot. Haar vingers kroelden door zijn vacht.
‘Mina stvoření,’ fluisterde ze. Mijn woesteling. Het beest jankte zachtjes. Ze vlijde zich tegen hem aan en viel eindelijk in slaap. Ze was veilig.
Anna opende haar ogen. Haar ledematen waren stijf van het liggen op de houten vloer. Langzaam draaide ze zich om, de wolfshond zoekend. Maar waar eerder het enorme beest had gelegen, lag nu een man met een vacht om zich heen. Nee, geen vacht! De man sliep nog. Haar vingers volgden de vorm van zijn arm tot ze bij zijn gezicht kwam. Nieuwsgierig nam ze hem op. Slaperig draaide het mannenhoofd zich om. Zwarte ogen peilden haar tot diep in haar ziel. Eén moment sloeg haar hart over. Haar vingers streelden verder, het verminkte gezicht liefkozend.
Nu was het de graaf die achteruit deinsde. Anna pakte zijn behaarde arm en trok hem naar zich toe. Voorzichtig bracht hij een half geklauwde hand naar haar fijne gezicht.
‘Mina Milenec, mijn lief.’ Zijn stem was schor. ‘Verafschuw mij niet.’ Zijn ogen keken smekend.
Anna glimlachte liefdevol. Ze bleef hem aaien, zijn dierlijke geur opsnuivend. Opwinding maakte zich van haar meester, een onbekend wild gevoel in haar onderbuik. Ze boog zich naar voren en kreunend van verlangen kuste ze hem. Hij kuste haar grommend terug. Ze was niet bang van hem, integendeel. Haar handen kroelden over zijn rug, door de stukken vacht die er nog zaten.
‘Anna, voorzichtig! Ik kan je doden. Ik ben nog niet helemaal mijzelf.’ Hij duwde haar zachtjes een stukje van zich af.
‘Jij zal mij geen pijn doen.’ Ze liet zich niet afschrikken en streelde zijn gezicht, liefkoosde elk litteken. Ze boog zich weer naar voren en kuste zijn voorhoofd, zijn wang en zocht zijn lippen op. Haar tong gleed in zijn mond en kronkelde om de zijne. Hij hijgde toen ze schrijlings op hem ging zitten. Haar heupen duwde tegen zijn harde mannelijkheid aan. Ze liet alle controle los. Tevreden merkte ze dat zijn instinct de overhand nam en hij scheurde haar japon open, bewonderde al het moois. Met zijn geklauwde hand trok hij zachtjes een spoor van haar navel af naar boven. Haar tepels werden nog harder onder zijn aanraking en ze huiverde bij elke liefkozing. Ruw greep hij haar vast, haar lichaam kronkelde tegen het zijne, ze voelde zijn harde lid en leidde hem naar binnen. Ze liet zich meevoeren op het ritme en kreunde bij elke stoot. Het brandde in haar binnenste, het leek wel een explosie. Dit nieuwe gevoel wilde ze nooit meer loslaten!
ANNA! Norval stond als aan de grond genageld. De graaf verkrachtte zijn bruid! De graaf, nee hij was geen mens! Hij was… hij was... een monster... De Vlkodlak moest dood! De woedende jongeman greep een grote kandelaar en ramde in op de graaf. Deze brulde van pijn. Hij haalde uit naar de jongen, maar zijn armen zaten nog vast geklonken in de ketens en Norval stond buiten zijn bereik. Kettingen rammelden. Norval sloeg weer toe, Hugo mepte de kandelaar uit zijn handen. Anna gilde en wierp zich tussen beide. Een klauw van Hugo reet haar buik en een borst open. Ze verloor haar evenwicht en kwam met haar hoofd op de zware ketting terecht.
‘Nee!’ Hugo schreeuwde het uit.
Norval greep Anna en rende het vertrek uit, de oude man in de deuropening omver duwend.
 ‘Houd ze tegen! Maak mij los!’
Er stonden geen soldaten die hem tegenhielden. Norval kende inmiddels alle sluiproutes in en uit de burcht. Anna woog niet veel, maar na een half uur moest hij rusten. Hij zocht een schuilplaats in een oude, verlaten schuur. Zachtjes fluisterde hij haar naam.
Anna opende haar ogen. ‘Norval, ik heb hem lief.’
‘Hij heeft je betoverd. Hij is een monster Anna, een Vlkodlak . Een weerwolf ’ Een traan gleed over zijn wang. ‘Ga niet dood, ga alsjeblieft niet dood.’
‘Nee… hij...’ ze hoestte weer bloed op. ‘...is geen monster Norval.’
De deur ging open. Het was de graaf. Zonder Norval aan te kijken liep hij recht op het stel in het donker af en knielde neer bij Anna.
  'Verdwijn.’ Zacht, dreigend met een grom in zijn keel. Weifelend stond de jongeman zijn plaats af. Norval zag Anna liefdevol naar de graaf opkijken, verwarring, verbijstering en jaloezie streden om de voorkeur. De twee geliefde hadden slechts oog voor elkaar.
‘Mina stvoření,’ fluisterde ze, mijn woesteling.
‘Mina Milenec, mijn lief.’
Toen sloot ze voorgoed haar ogen.
Astrid Marijn schrijft veel korte verhalen in verschillende genres, en journalistieke stukken. Daarnaast is zij hoofdredacteur van de digitale verhalentijdschriften Vamp en Held. Enkele van haar verhalen zijn via Smashwords gepubliceerd.
https://www.smashwords.com/profile/view/Astridmarijn
http://www.vampenheld.nl/
Waar is Dolf?
Fred Rabouw
Het dringt tot me door dat mijn collega Van der Voort al een tijdje weg is. Ik vouw de militaire stafkaart, waarop ik aantekeningen maak, dicht en haal mijn horloge uit mijn vestzak: tegen twaalven. Het was negen uur toen Dolf wegreed om water te halen bij een boswachterij die zich volgens de kaart een kilometer of vier verderop bevindt. 'Hij had terug moeten zijn,' mompel ik tegen mezelf. Ik klim op de wagen en spoor het paard aan. De hele ochtend heb ik nog niets anders gezien dan zandverstuivingen en heidevelden, maar nu nader ik een bos waarboven rook en stoom opstijgt.
Eenmaal tussen de dennen zie ik naast een houten gebouwtje een stenen schoorsteen van misschien twintig ellen hoog. Pas als ik, aangekomen bij het bouwwerk, de teugels van mijn paard aantrek, merk ik de lage plaggenhutten die er links en rechts van staan. Vanachter een groezelig ruitje gluurt een vrouw naar buiten met ogen die – hoewel het bewolkt is – oplichten als barnstenen in het zonlicht. Uit een aanbouwtje aan de voet van de schoorsteen komt, tegelijk met enkele wolken stoom, een man die me van onder zijn pet wantrouwig bekijkt.
'Wat is dit voor iets?' vraag ik.
'Kaas- en boterfabriek.'
Mijn blik gaat omhoog. 'Is daar zoveel rook bij nodig?'
Na een korte aarzeling antwoordt de kerel: 'Binnen staat een stoommachine om in de kuipen te roeren en om de wrongel uit te persen.'
Het verrast me in dit gehucht midden op de Veluwe zo’n modern apparaat aan te treffen, maar een waterpomp die even verderop staat, brengt mijn gedachten terug bij mijn collega Dolf van der Voort. 'Is hier eerder vanochtend een heer te paard voorbijgekomen?'
'Ik zou het niet weten,' zegt de man.
'Kan iemand anders hem gezien hebben?'
Brutaal en onverschillig spuugt de kinkel naast mijn wagen op de grond. Ik grijp naar de zweep om hem terecht te wijzen, maar durf deze niet te heffen, als ik zie dat links en rechts mannen uit de plaggenhutten zijn gekomen met hooivorken in hun handen. De kerel tegenover me stapt naar voren; het lijkt alsof er een amber licht uit zijn ogen komt. Ik klik met mijn tong om het paard aan te drijven en rijdt weg net voor de man de leidsels van mijn rijtuig kan grijpen.
Pas na een scherpe bocht houd ik halt en kijk ik achterom. Van de negorij is niets meer te zien en geen van de inwoners met hun kattenogen komt me achterna. Geitenogen is een betere omschrijving. Ik haal mijn schouders op, diep de stafkaart op en bestudeer hem. Hij is slechts dertien jaar geleden gedrukt, maar het dorpje waar ik zonet was, staat er beslist niet op. Waar is Dolf, is de vraag waarop ik me moet concentreren. Het kan niet anders of hij heeft dit gehucht gemist en is direct doorgereden naar het huis dat wel op de kaart staat. Mogelijk staat hij daar nog te kletsen met de boswachter. Ik zet de wagen weer in beweging en mompel in mezelf: 'Of met diens vrouw. Dat is meer iets voor Dolf.'
De boswachterij staat tussen twee lage, met dennen begroeide heuvels; precies waar hij zich volgens de kaart hoort te bevinden. Een man in een smoezelig, groen uniform is haardhout aan het hakken.
'Ingenieur Karel-Jan van Foreest,' stel ik mezelf voor. 'Landmeter van de Nederlandsche Centraal-Spoorwegmaatschappij.'
'Egbert de Looier,' zegt de boswachter. 'Wat komt u hier meten, meneer?'
'De maatschappij zoekt een traject voor de spoorlijn Amersfoort-Zwolle die volgens de nieuwe spoorwegwet aangelegd moet worden.'
'De baron zal nooit toestemming geven voor rails over zijn grond.'
'Ik meet slechts de bestaande stafkaarten na. De NCS zal met de betreffende landeigenaren onderhandelen zodra een route gekozen is. Maar nu ben ik eigenlijk op zoek naar mijn collega Van der Voort, die een paar uur geleden vooruit gereden is om hier water te vragen.'
De boswachter krabt onder zijn groene hoedje en schudt zijn hoofd. 'Ik heb niemand gezien. Wacht u even. Annegien!' Dat laatste woord brult hij richting zijn huis. Een vrouw – zijn echtgenote waarschijnlijk – verschijnt in de deuropening en verklaart even later dat ook zij niemand voorbij heeft zien komen.
'Onbegrijpelijk,' zeg ik.
'Uw vriend moet wat zijn afgedwaald, meneer,' meent De Looijer. 'Vreemdelingen verdwalen gemakkelijk op de zandverstuivingen van de Veluwe. U kunt het beste omdraaien naar de plaats waar u elkaar voor het laatst gezien hebt. Naar die plek zal hij ook zeker weer terugkeren.'
Ik kijk nadenkend over mijn schouder. 'Misschien hebt u gelijk. Kan ik eerst mijn veldfles vullen voor ik omdraai?'
'Als u honger hebt, is er nog karnemelkse pap van gisteravond voor u,' zegt de vrouw.
Ik stap van de bok en krijg een kom pap in mijn handen geduwd. De eerste hap smaakt zuur, maar nadat de vrouw er enkele lepels stroop in heeft laten lopen, is de pap te eten. Terwijl de boswachter mijn fles vult, zeg ik: 'Tien minuten terug passeerde ik een gehucht dat niet op mijn kaarten staat.'
De Looijer knikt zonder iets te zeggen.
'Er schijnt daar een zuivelfabriekje met een stoommachine te staan,' ga ik verder.
'Meneer de baron heeft hen die geschonken,' verklaart hij. 'De mensen die er wonen, zijn verre familie van meneer.'
'Zijn die schooiers verwanten van een edelman?'
'De grootvader van de baron had twee zussen, een tweeling. Dat was nog voor de Fransen in het land kwamen. Eens logeerden die meisjes op het landgoed van een neef en ze zijn toen beiden zwanger geworden.'
'Van die neef?'
De Looijer trekt met zijn mond en kijkt om zich heen. 'Van een Pruisische luitenant. Praat alstublieft niet over die man, dat brengt ongeluk. Deze twee zussen kregen ieder een tweeling en de oude baron heeft die kinderen hier op het landgoed in dat gehucht zonder naam weggestopt. Hun nakomelingen verkopen schapenkaas en -boter en gebruiken de damp van de stoommachine om het lamsvlees te stomen van de jonge rammen die ze iedere herfst slachten.'
Als ik eindelijk bij de boswachterij wegrijd, bekijk ik de stafkaart nog eens. Mijn collega Dolf is een ervaren landmeter. Hij heeft eenzelfde kaart bij zich en een goed kompas. Het is gewoon ondenkbaar dat hij de boswachterij gemist zou hebben; hij moet ergens opgehouden zijn. Ik besluit terug te gaan naar het naamloze dorpje.
Opeens krijg ik een gevoel alsof mijn maag samentrekt. Het verdwijnt weer, maar even later brandt het zuur in mijn keel en probeer ik met hevig slikken te voorkomen dat ik moet overgeven. Ik neem een slok water. De misselijkheid zakt iets weg, maar zweet verschijnt op mijn voorhoofd. De pap van die boswachtervrouw moet bedorven geweest zijn. Ik leun achterover en moet een paar keer diep ademhalen voor ik verder kan rijden.
In de negorij spuit de waterdamp door de kieren van het aanbouwtje naast de grote schoorsteen; denkend aan de woorden van de boswachter vermoed ik dat de dorpelingen een schaap gaar stomen. Twee mannen nemen me argwanend op. Op een bankje voor een hut zit een vrouw een broek te verstellen.
Ik klap met de zweep tegen de zijkant van mijn wagen en roep: 'Ik ben op zoek naar een collega: een ruiter met bolhoed, grijs pak en zwarte stropdas.'
De mannen staren me zwijgend aan.
Nogmaals tik ik met de zweep. 'Hij moet hier geweest zijn.'
'Als u het zegt.' Een van de twee haalt onverschillig zijn schouders op.
Nijdig op de boerenpummel die mij – toch duidelijk van een betere stand – niet genoeg eerbied betoont, negeer ik de kramp in mijn maag en spring ik van de bok. De vrouw op het bankje maakt een beweging. Ik kijk opzij en sper mijn ogen wijd open. 'Die broek daar is van Van der Voort.'
Met een paar grote stappen ben ik bij haar en ik probeer het kledingstuk te pakken. Ze weert me af en even later word ik van achteren vastgegrepen. Het zijn de twee kerels. Ik sla en grom. Een arm wordt om mijn nek geslagen en beneemt me de adem. Er klinkt geschreeuw en dan staat er een jonge vrouw voor me, die me een fles tussen mijn lippen duwt. Ik hoest en proest, verzet me, maar om niet te stikken ontkom ik er niet aan de zoete stroop door te slikken. Het amberkleurige licht dat uit haar ogen schijnt, lijkt me te verlammen.
'Die is zo meteen dood. Gooi maar in het hok,' zegt de vrouw.
Ik word opgetild en weggedragen; een paar tellen later klapt een deur achter me dicht. Mijn hart bonkt, mijn maag knijpt samen. Ik kots en lig met wangen en neus in mijn braaksel. Dan vind ik de kracht iets opzij te schuiven. Het dringt tot me door dat ze me vergiftigd hebben en minutenlang lig ik onbeheerst te beven. Uiteindelijk wordt mijn hoofd helderder en besef ik dat ik een groot deel van het gif uitgebraakt moet hebben; de bedorven pap van de boswachter heeft mijn leven gered.
Nog steeds bevend sta ik op. De wanden van mijn cel bestaan uit geschilde boomstammetjes. Het sissen van de stoommachine klinkt vlakbij. Net buiten bereik van mijn handen is er een kleine opening waar licht door naar binnen valt. De deur blijkt op slot te zitten. Ik moet weg; als ze ontdekken dat ik nog leef, zullen deze boeven me nogmaals proberen te vermoorden. In paniek hak ik met mijn zakmes in op de muren. Tevergeefs. Mijn inspanning levert niet meer op dan een paar krassen in het taaie hout. Hijgend doe ik een stap terug.
'Wat doen we met die laatste?' klinkt buiten een mannenstem.
'Die eerste wordt nog gaar gestoomd,' antwoordt een vrouw. 'We laten het tweede lijk tot overmorgen liggen voor we hem uitbenen. Het satansap houdt het wel vers.'
De eerste? Mijn hart slaat op hol als ik begrijp dat ze het over Dolf van der Voort heeft.
'Vanavond eindelijk weer eens mensenvlees,' hoor ik de eerste spreker zeggen.
Dat kan natuurlijk niet waar zijn. Ik zak door mijn knieën en val langzaam voorover.
De deur van mijn gevangenis gaat open. 'Onze Hendrik moet een nieuw vest hebben. Die daarbinnen heeft hem toch niet meer nodig,' zegt de vrouw.
Op het moment dat ze me probeert om te rollen, slaat de paniek bij me toe. Ik grijp de haren van de vrouw vast, krabbel overeind en houd mijn mes onder haar kin.
'Terug, anders snij ik haar keel door,' schreeuw ik tegen de man, die nog op de drempel staat en me met open mond aanstaart. Terwijl hij enkele stappen achteruit doet, trek ik de vrouw mee naar voren. Even later sta ik buiten, vlak naast de schoorsteen van het zuivelfabriekje. Links en rechts klinken kreten. Ik zwaai met mijn mes en sleur de vrouw mee naar de bosrand. Als een man achter ons aankomt, dreig ik opnieuw: 'Blijf staan of ik steek haar dood.'
Zodra ik tussen de bomen ben, probeer ik te gaan rennen, maar al meteen is het duidelijk dat de vrouw nauwelijks mee kan komen. Ik duw haar tegen een dennenstam. 'Jullie zijn kannibalen. Monsters!'
Ze stamelt wat onverstaanbare klanken.
'Waar is mijn collega?' Mijn mes prikt in haar keel.
'Die hangt in de stoomkamer.' De pupillen in de gele ogen zijn smalle streepjes. 'Die mogen wij morgen van onze eerste vader opeten.'
'Coba,' galmt het door het bos.
Opeens slaat de schrik me om het hart. Ik sprint weg en zigzag blindelings tussen de bomen door, tot ik struikel en in een kuil rol. Een tel later hoor ik voetstappen: een van de dorpelingen met een hooivork in zijn hand. Als hij nu naar beneden kijkt, zal hij me zien. Ik durf niet te bewegen, maar hij speurt turend in de verte en loopt me voorbij.
 Een paar minuten later hoor ik alleen nog maar vogels en de wind. Het zou waanzin zijn om zonder kaart en kompas over de zandverstuivingen te gaan zwerven. Ik moet hulp vinden en het huis van Egbert de Looier is de enige bereikbare veilige plek.
In zijn keuken zit boswachter De Looier tabak pruimend op het puntje van zijn stoel terwijl ik mijn verhaal vertel. Zijn vrouw staat bij het fornuis met haar handen in haar zij.
'Ik geloof er niks van,' zegt De Looier als ik uitgesproken ben. Hoofdschuddend spuwt hij tabaksap in een koperen kwispedoor.
'Het is waar! U moet een veldwachter halen om het lichaam van Dolf te redden voor ze hem opeten.'
De boswachter staat op, haakt een dubbelloopsgeweer van de muur en zegt: 'We gaan daar kijken en u zult zien dat er hooguit een schaap gestoomd wordt en zeker niet uw vriend.'
'Maar als die monsters…'
Hij klopt op zijn wapen. 'Hier handhaaf ik de regels van meneer de baron en de wet.'
'Ze zullen ons…'
Opnieuw onderbreekt hij me. 'Als u niet gauw meekomt, hebben ze dat schapenvlees op voor we er zijn.'
 Ik slik en blijf zitten. De Looier neemt me minachtend op. 'U moet uw verstand gebruiken. Wie heeft ooit gehoord van menseneters met een stoommachine? We leven het moderne Nederland van 1861, niet in de duistere middeleeuwen.'
'Ja,' mompel ik en ik kom aarzelend overeind. Eenmaal buiten zeg ik: 'Sommigen in dat dorp hebben gele ogen. Geitenogen'
'O ja? Inbeelding of misschien de manier waarop de zon in hun pupillen scheen.'
'Die vrouw had het over hun eerste vader,' pieker ik verder.
'Die Pruisische luitenant.' Er klinkt spot in De Looiers stem. 'Sommigen in het dorpje beweren dat hij Lucifer zelf was.'
'Duivelsogen.'
'Praat geen onzin. U hebt gestudeerd. Gelooft u de praatjes van lieden die niet eens kunnen lezen en schrijven?'
'Natuurlijk niet,' antwoord ik automatisch, maar zonder overtuiging.
Op het moment dat we de eerste plaggenhut bereiken, grijp ik De Looier bij zijn arm. 'De zon scheen helemaal niet toen ik vanmorgen hun ogen zag oplichten. We moeten hier weg.'
De Looier laat zijn geweer van zijn schouder glijden en richt het op mij. 'Staan blijven, jij.' Hij verheft zijn stem: 'Garrit!'
Dorpelingen verschijnen en wijzen naar mij. 'Garrit is hém aan het zoeken.'
'Haal meteen jullie satansap. Hij weet te veel. Beseffen jullie wel wat er gebeurd zou zijn als hij Nunspeet of Epe had bereikt?'
Ik spring weg. Een schot klinkt. Een scherpe pijn in mijn knie en ik val. Mannen grijpen me beet, trekken me overeind en even later wordt de zoete drank weer in mijn keel gegoten. Mijn armen en benen verstijven.
'Mijn vrouw is gek op niertjes,' hoor ik De Looier zeggen. 'Maar ze wil ze bakken. Kunnen jullie die aan ons geven voor jullie hem stomen?'
Ik open mijn mond om te gillen, maar ik kan niet meer ademen. Dan wordt alles zwart voor mijn ogen.
Fred Rabouw heeft al enkele tientallen gepubliceerde korte verhalen op zijn naam staan. Bij wedstrijden gooien deze verhalen vaak hoge ogen en in 2007 won Rabouw de Unleash Award. Waar is Dolf? werd tweede bij de Steampunk-themawedstrijd van het tijdschrift Pure Fantasy.
http://home.planet.nl/~rabou000/Verhalen.htm
De held van Hunzelo
Jack Schlimazlnik
Het ongeluk kwam zo onverwacht als ieder ongeluk kon komen. Het was toeval, een samenloop van omstandigheden, pure pech van de verkeerde mannen op de verkeerde plaatsen op het verkeerde tijdstip. Algernon Wesnick draaide het verkeerde ventiel dicht en Robert Bessem was een verkeerde gang ingeslagen. Het drukvat implodeerde vlak naast Robert. Hij had dood moeten zijn toen het vat een krater in de fabriek sloeg.
Robert krabde aan zijn arm terwijl hij het verhaal vertelde.
'En toen ben je uit de dood herrezen?' vroeg Crispijn Terniet, zijn gesprekspartner.
'Ja, min of meer.' Robert bewoog zijn hand piepend naar zijn kroes. Hij had smeerolie nodig. 'Het duurde wel even voor de meditechs alles in orde hadden. Maar nu kan ik ermee leven.'
'Algy maakt zich zorgen,' zei Crispijn na een korte, wat ongemakkelijke stilte. 'Hij is bang dat je hem haat, of hem verwijten maakt. '
Robert keek hem verbaasd aan. Zijn diafragma stelde scherp op zijn collega, alsof hij speurde naar ironie of sarcasme. Dat vond Robert niet. Hij schudde zijn hoofd. Ook zijn nekbouten konden wel wat smeerolie gebruiken, want ze kraakten. 'Het was een ongeluk. Hij kan er niets aan doen. En ik ben er goed vanaf gekomen. Ik ben een krachtiger man dan ik ooit was.' Robert greep het zoutvaatje dat op tafel stond. Het versplinterde tussen zijn messing vingers. Hij grijnsde naar Crispijn, die verbouwereerd naar de splinters keek.
Voorzichtig grijnsde Crispijn terug. 'Goed dat je het zo sportief opneemt. Het is niet mis wat je is overkomen. Heb je geen last van B.A.R.S?'
'Wat is bars?'
'Biologisch Afweer Reactie Syndroom,' zei Crispijn. Robert, van oorsprong een simpele arbeider zonder noemenswaardige opleiding, staarde hem enige tijd glazig aan. 'Een ziekte die optreedt als je lichaam de mechanische prothesen gaat afstoten,' legde Crispijn uit.
Robert lachte alweer. Bulderend. 'Ik hou van mijn protheses, Cris. Ik laat ze niet afstoten, ik ben er veel te blij mee.' Even leek het erop alsof hij zijn krachten nog duidelijker wilde demonstreren in de kroeg waar hij Crispijn had ontmoet. Maar toen stond hij op. 'Ik ga er weer vandoor.' De vloer kraakte onder zijn schoenen, de deur dreunde toen hij deze achter zich dichtsloeg. En binnen enkele tellen was hij uit het zicht verdwenen, een stofwolk op straat achterlatend.
Robert zat aan de eettafel in zijn souterrain. Hij knipte met zijn wijs- en middelvinger de berichten uit de kranten die gewag maakten van zijn heldendaden: een kind gered uit een vijver, een man uit een omgevallen rijtuig gehaald, een zak jonge honden uit de sloot gevist, een oudere dame uit een brandend huis gered; de lijst werd steeds langer, zijn plakboek steeds dikker. Maar of het nu het zwakke licht van de petroleumlamp was, of de geur van beenderlijm, Robert voelde hoe zijn hoofdpijn steeds ernstiger werd. Voorzichtig tastte hij met zijn twee vleesvingers tussen de spijlen van de exoschedel. Had hij te weinig olie gebruikt? Was de ether te snel verdampt? Hij gromde. Misschien moet ik wat meer rust nemen, dacht hij, ik heb een hoop gedaan de afgelopen weken. En weer bekeek hij zijn plakboek. Als hij toch eens de mensen uit zijn geboortedorp kon helpen met zijn krachten! Wat zouden ze blij zijn, hoe zouden ze hem liefhebben! Hij hoefde het niet bij dromen alleen te laten. Alleen wat rust, en dan…
De gedachte aan rust ontglipte hem echter net zo snel als deze hem te binnen was geschoten. Want van buiten hoorde hij nu hulpgeroep, wat zijn hart sneller deed slaan, en wat hem zijn hoofdpijn deed vergeten. Hij stond op, hij liep naar de deur. Het hulpgeroep werd luider. Het leek uit de richting van de bank te komen. Hij keek de straat in en stelde het diafragma bij, zodat hij verderop een aantal mensen bij de bank kon zien staan. Er was al een journalist aanwezig, die druk in de weer was met het opstellen van zijn camera.
Robert aarzelde niet meer: hij draafde de trap op naar de straat om daarna naar de bank te sprinten. Hij klonk met het ritme van de zuigers in zijn armen en de pomp van hart en longen als een naderende locomotief, waardoor de toeschouwers hem al snel opmerkten. Robert genoot van hun blikken. Hij gleed vlak voor de camera langs, zodat hij er zeker van was dat zijn stomende gestalte op celluloid vastgelegd zou worden.
'Is dat…?' hoorde hij velen fluisteren.
Anderen knikten. Ja, dat was hem: de man van messing, de rammelende redder, de held die stoom uit zijn oren blies als hij zijn daden beging. Ze keken toe hoe hij door de gepantserde deuren van de bank beukte. Vanuit het gebouw hoorden ze schoten, menigeen hield zijn adem in. Hun held kwam echter ongeschonden naar buiten terwijl hij met elke hand twee gemaskerde mannen meesleurde. De bankdirecteur was inmiddels in zijn Cugnot gearriveerd. Hij stapte uit het dampende voertuig om de held met alle égards te begroeten.
Maarliefst vijf kranten berichtten over de overval, drie ervan hadden een daguerreotypie geplaatst. Volgens juffrouw Kniezing, die de bel-étage bewoonde en de kranten had meegenomen, werd de heldendaad ook in al in het filmhuis vertoond, zoals ze monkelend aan Robert had verteld. Robert knipte de krantenartikelen uit. Hij was maar wat trots op zijn daden. Nu kon hij eindelijk laten zien wat hij waard was, wat hij voor de maatschappij kon betekenen. Als arbeider bij de Coöperatieve Stoomweverij voor Lingerie en Fijn Lijfgoed was hij nooit echt zichzelf geweest, besefte hij. Hij kon er niet stralen, want wat was er nu bijzonder aan het innaaien van elastiek in damesondergoed?
Een pijnsteek schoot door zijn hoofd. Misschien waren de schroeven van zijn exoschedel te strak aangedraaid? Of werd hij ziek? Hij merkte hoe zijn maag onrustig was. En toen hij eenmaal in bed lag, beefde hij van de koorts en hoestte hij bijna zijn balgen uit zijn lijf.
'Wat denkt u?' Robert richtte zijn ogen op de meditech en stelde zijn diafragma scherp op diens gezicht.
De arts veegde zijn met olie besmeurde handen af aan zijn blauwe overjas. 'Het is moeilijk te zeggen, maar het zou B.A.R.S. kunnen zijn. Je lichaam reageert dan agressief op de protheses. U zou er beter aan doen dagelijks enkele uren zonder uw messing prothesen te leven. Ze zijn immers vooral bedoeld om u niet werkloos te maken.'
'Ach kom, het is vast een griepje,' wierp Robert tegen. Hij hoestte weer en spoog stukjes van de rubber balgen in de kwispedoor.
'Dat zou ook kunnen,' zei de meditech, maar hij leek er niet erg in te geloven. 'Ik zal u wat medicijnen voorschrijven. Maar het kan geen kwaad de prothesen regelmatig af te doen. En u moet de contactpunten goed blijven insmeren met de traantinctuur.'
'Ja, natuurlijk,' knikte Robert. Maar hij wist dat hij de tinctuur liever achterwege liet. Het deed hem een uur in de wind stinken. Hij stond op van de behandeltafel, wat even pijn deed, maar dat liet hij niet blijken. De meditech draaide nog enkele schroeven aan en controleerde de exoschedel op barsten - pure routine bij iedere onderhoudsbeurt, wist Robert na een half jaar ervaring. Hij haalde de medicijnen op uit de apotheek bij de doktersassistente. Daarna slenterde hij naar huis.
Misschien had de meditech wel gelijk, dacht hij. Hij zou wat vaker traantinctuur kunnen gebruiken, want de contactpunten veroorzaakten regelmatig jeuk. Hij zou met reukwater de stank kunnen camoufleren. Even overwoog hij ook het andere advies van de meditech ter harte te nemen, maar de gedachte aan het moeizame proces om zijn prothesen af te doen, en daarna weer aan te laten trekken, stond hem tegen. Het tastte zijn onafhankelijkheid aan, want hij had iemand nodig om hem daarbij te helpen. En als arme weesjongen was hij alleen op de wereld; zijn familie en vrienden in de veenkoloniën woonden te ver weg om hem van dienst te kunnen zijn.
Natuurlijk, juffrouw Kniezing van de bel-étage had vaak genoeg haar hulp aangeboden, maar… Robert schudde zijn hoofd. Hij wilde niet dat de juffrouw hem in zijn allerkwetsbaarste naaktheid zou zien. Nee, hij wilde dat mensen hem herinnerden als de krachtige held, met zijn glimmende messing en de stoom rond zijn hoofd. Als ze ooit zijn liefde zou beantwoorden, dan was dat omdat hij de Held van Hunzelo was; als gewone jongen uit de kolonie was hij geen partij voor haar.
Toen Robert bij zijn souterrain arriveerde, stonden Algernon Wesnick en Crispijn Terniet hem op te wachten.
'Ik kom even kijken hoe het met u gaat, Bessem,' zei Algernon. Hij drukte Robert een bruine zak in zijn handen.
'Aardig van u,' zei Robert. Het voorwerp in de zak voelde als een flinke kruik jenever. 'U bent zelf niet gewond geraakt bij de implosie?'
'Wat schaafwonden en een snee op mijn wang, meer is het niet.' Algernon wimpelde verdere vragen weg. 'Maar ik zie dat de investering van de Coöperatie zijn vruchten heeft afgeworpen. We verwachten u binnenkort weer in de fabriek.'
Robert onderdrukte een zucht. Natuurlijk zou de fabriek hem graag terugzien, ze hadden niet voor niets zoveel in hem geïnvesteerd. Dat was natuurlijk ook wel om de claims van de militante vakbewegingen af te wenden, net als de onderzoeken van de arbeidsongevallendienst, maar vooral om hem terug in dienst te kunnen nemen. Hij was wel nieuwsgierig naar de functie die ze voor hem in gedachten hadden, want als elastiekinnaaier kon hij niet meer functioneren. De fijne motoriek die daarvoor nodig was, had hij niet meer in de vingers - voor zover hij zijn eigen vingers nog had. Misschien zouden ze hem inzetten bij de expeditie-afdeling, als koerier. Niemand liep zo vlug als hij, zelfs de Cugnot van de bankdirecteur kon hem slechts met moeite inhalen - en die kwam geen trappen op. Hij dacht aan diverse andere functies waarin hij kon uitblinken met zijn nieuwe krachten.
'Draaier van de verschiller,' zei Algernon.
'Wablief?' vroeg Robert. Hij dacht dat hij het niet goed had verstaan.
'We hebben u nodig als draaier voor de verschiller,' herhaalde Algernon. 'Nu het drukvat is geïmplodeerd zal iets anders de verschiller moeten aandraaien tot een nieuw vat gereed is. We doen het draaien nu in ploegendienst, maar de menselijke draaiers krijgen veel te snel last van hun pezen en gewrichten.'
'Het is heel zwaar werk, ja,' mengde Crispijn zich in het gesprek. 'Ik voel het nu nog in mijn ellebogen.'
'De meditech zei dat ik wat meer rust moest nemen,' zei Robert. 'Anders zou ik een barst kunnen krijgen.'
'B.A.R.S,' verbeterde Crispijn.
'U hoeft maar twaalf uur in de fabriek te werken,' wierp Algernon tegen. 'Dus kunt u twaalf uur rusten. Als u dan tenminste uw prothesen afdoet en niet de held gaat uithangen, zoals ik gisteravond in het filmhuis zag.' De jongeman wierp een duistere blik op Robert. 'De Coöperatie heeft niet met dat doel in uw gezondheid geïnvesteerd.'
Robert zweeg. Hij probeerde nonchalant zijn schouders op te halen, maar hij merkte dat hij dringend een paar druppels smeerolie nodig had. 'Ik kom morgen naar de fabriek,' zei hij. 'Maar nu ga ik rusten. Bedankt voor het geschenk, Wesnick.' Hij liep de beide andere mannen voorbij, het trapje af en ging zijn souterrain binnen. Hij deed de deur achter zich dicht. Daarna leunde hij er even tegenaan. Zijn hart pompte hard, de druk in zijn pijpen liep op, stoom ontsnapte uit de ventielen achter zijn oren. Een vloek kwam van zijn lippen. 'Draaier van de verschiller,' mompelde hij daarna, en schudde rammelend zijn hoofd. Alsof hij niet tot meer in staat was.
Hij ging aan tafel zitten. De scharnieren van zijn benen piepten en ze schrijnden zijn huid. Hij pakte zijn plakboek om zijn heldendaden nog eens de revue te laten passeren. Hoeveel mensen en dieren had hij gered? Het moesten er tientallen zijn. Allemaal hadden ze hun leven aan hem te danken. Hoeveel mensen zouden er sterven als hij weer dagelijks in de fabriek zou moeten zwoegen? Het zouden er honderden kunnen zijn. Kon hij dat op zijn geweten hebben? Hij sloeg het boek dicht. Hij sloeg met een vuist op tafel, waardoor de splinters van het hout sprongen. Gecondenseerde stoom droop over de kaakdelen van zijn exoschedel.
De aansluitpunten jeukten toen Robert thuiskwam van zijn eerste werkdag na zijn ziekteverlof. Hij pakte het flesje met traantinctuur van de plank om zichzelf ermee te verzorgen. Hij aarzelde. Zonder sterk reukwater rook bij naar Smeerenburg in de zomer, want de hitte in zijn pijpen maakte dat de traan extra stonk. Wie zat er te wachten op een held met een walgelijke walvisgeur? Hij trok met zijn been: de jeuk was heel erg, vooral op de delen waaronder het messing zijn merg raakte. Hij smeerde zich toch maar in, om te merken dat het hem enigszins verlichtte.
Die nacht lag hij wakker, ijlend over het monotone werk aan de verschiller. Alleen maar rond en rond en rond… het voeden van ponskaarten deed een ander, en ook het inregelen van de machine was niet zijn taak. Hij werd ingezet als een reserve-stoommachine. Wat hij misschien ook wel was, met de vlampijpen op zijn rug en de ketel op zijn schouders. Maar wat erger was, was dat de ponskaartenplaatser en de inregelaar hem ook als machine hadden behandeld. Ze hadden niet met hem gesproken, alleen tegen elkaar en de opzichter. Ze hadden hem niet meegenomen toen ze gedrieën gingen schaften.
Robert draaide zich krakend op zijn andere zijde. Als hij in de fabriek geen medemenselijkheid kon krijgen, dan moest hij toch minstens de held blijven die hij ook was. Zodat mensen hem bewonderden, toejuichten. Zodat de wereld door de kranten en de filmhuizen wist wat hij waard was, als held, maar vooral als medemens. Maar hij zou de dag erna eerst naar de meditech moeten gaan voor de uitslag op zijn gezicht en het sissen van zijn balgen.
De arts schudde zijn hoofd. 'Ik had u toch al gewaarschuwd?' zei hij. 'Het is nu openlijke B.AR.S. Het kan dodelijk zijn in dit stadium, want de afweerreactie kan zeer heftig zijn.'
'Ik smeer de contactpunten in met de tinctuur, zoals u zei. Dus ik begrijp niet-'
'U moet regelmatig uw prothesen afdoen, ik zie aan de striemen op uw huid dat u dit niet doet. Uw lichaam heeft al genoeg te stellen met hetgeen er vanbinnen aan lichaamsvreemde stoffen is geïmplanteerd.'
Robert boog piepend zijn hoofd. 'U heeft ongetwijfeld een tablet of een elixer… ik heb wat geld gespaard.'
De arts schudde opnieuw zijn hoofd. Hij stak zijn handen in de zakken van zijn blauwe stofjas. Gebald. Gefrustreerd. 'Ik kan u morfine geven. Tegen de pijn.'
Even keken de mannen elkaar aan. Robert probeerde hoop te vinden in de mimiek van de meditech, maar hij vond slechts medelijden. De arts moest dwars door alle messing en rubber heen kunnen kijken om de kwetsbare, sterfelijke mens tussen de machinerie te kunnen zien. Robert voelde zich ongemakkelijk onder die blik. Hij wilde geen medelijden, hij was immers een held? Maar de blik van de arts was genadeloos: hij zag slechts de hulpeloze mens.
Robert kwam moeizaam overeind. Zijn besmette huid schrijnde bij alle bewegingen. Alsof de traan brandde. De arts, die een helpende hand uitstak, weerde hij af. Hij zat op de rand van de onderzoekstafel en wachtte tot de stoom weer op druk was. Hij keek op de manometer op zijn messing pols. Daarnaast was de chronometer gemonteerd. Het was tijd om aan het werk te gaan, zag hij.
Het gebouw van de Coöperatieve Stoomweverij voor Lingerie en Fijn Lijfgoed leek anders te zijn, vond Robert toen hij voor de poort stond. Alsof er iets veranderd was. De grote ramen staarden hem aan als melkwitte ogen. Het dak leek een kaak met scherpe tanden die naar de bewolkte hemel hapten. De reclameborden op de gevel leken hun frivoliteit kwijt te zijn, alsof de schalks kijkende vrouwen niet gekleed waren in de fijnste lingerie van Hunzelo en omgeving. Het voelde niet meer als thuis, besefte Robert. En dat wat was veranderd, was hij zelf. Zijn toekomst lag niet meer in de fabriek, want hij had geen toekomst meer: hij was ten dode opgeschreven.
Met een vleesvinger frommelde hij aan het ivoorwitte papier van de enveloppe die de meditech hem had meegegeven voor de bestuurders van de coöperatie. Ze zouden hem vast niet laten gaan, dacht hij. Hij was te kostbaar. Hij zou dolgraag de boodschap in de envelop willen weten, maar hij had nooit goed leren lezen. Het handschrift van de meditech leek uit hiërogliefen te bestaan. Als een vloek van een farao.
Met zijn stalen schoenen liep hij het bordes op. Hij tuurde naar boven, langs de witte gevel, de ramen van de bestuurskamer. Daar moest hij heen, naar die kamer vlak onder de rookpluimen van de schoorstenen, onder het gloeiende morgenrood. Daar zou het laatste oordeel over zijn toekomst worden geveld.
Een gerucht maakte dat hij omkeek. Bij het hek van het fabrieksterrein verzamelden zich demonstranten die zo te zien van de vakbeweging afkomstig waren. Robert dacht Nick Joosten te herkennen, de voorzitter. Die moedigde de anderen aan zich te haasten: rode banieren werd aan het hek geknoopt, vaandels werden in de lucht gestoten, dozen met pamfletten en manifesten werden op de stoep gezet om later uit te delen. Robert kon de teksten op de banieren niet lezen, en de nog aarzelende leuzen niet verstaan. Het klonk angstaanjagend. Hij liep daarom snel door naar binnen, waar de portier haastig en zorgvuldig de deur achter hem sloot.
'Het is altijd wat met die rooien,' mopperde de portier. 'En een goedemorgen nog, Bessem.'
'Insgelijks. Mijnheer Steens, kunt u mij aandienen bij de directie?' vroeg Robert. 'Ik heb een bericht van de meditech.'
'Maar natuurlijk.' Simon Steens ging zijn kantoor binnen en pakte de huistelefoon. Het duurde even voor er aan de andere kant werd gereageerd op het bellen dat vanaf de directie-etage door het hele trappenhuis weerklonk. Ondertussen monsterde Steens de messing man naast hem. Robert, met het steigerwerk dat zijn rug overeind hield nadat die was gebroken, torende boven de portier uit. De ketel leek kolossaal op zijn schouders en de damp uit de ventielen gaf hem een imposante indruk. Steens kende de schriele, hongerige jongen uit de veenkoloniën nauwelijks terug tussen het metaal, zo bleek steeds uit zijn blik. De portier knikte naar hem. 'U kunt plaatsnemen in de antichambre.'
Robert ging de trap op. Voor het ongeval nam hij vaak de lift, wat hem altijd een kriebelend gevoel in zijn buik had gegeven. Het voelde altijd of hij overgeleverd was aan de machinerie, doch die angst leek irreëel te zijn geweest. Met zijn prothesen was hij nu afhankelijk van zijn eigen machinerie: hij was te zwaar voor de lift.
De antichambre was leeg. Hoewel de kachel lustig brandde, was het er nog koud, zo vroeg op de ochtend. Robert meldde zich bij Fred Willemse, de klerk, en overhandigde de brief voor de directie.
'Het kan nog wel even duren,' zei de klerk na een korte blik door het luik naar de vergaderzaal. 'Neemt u plaats.'
Maar Robert durfde niet te gaan zitten. De ranke stoelen in de kamer zouden zijn gewicht niet kunnen dragen. Hij bleef staan, waardoor de kilte tussen zijn kleren kroop. Hij meldde zich nogmaals bij Willemse.
'Kunt u zeggen hoelang het nog duurt?'
De klerk blikte weer door het luik. Hij keek op de klok. 'Minstens nog een half uur.'
'Ik ga wat lopen tegen de kou,' meldde Robert.
Willemse knikte. Hij wijdde zich weer aan zijn papieren.
Robert liep de gang op en neer. Naar het trappenhuis en weer terug. En weer naar het trappenhuis. Hij keek daar naar boven, waar de trap uit het zicht wentelde. Het had hem vroeger weleens gespeten dat de lift niet hoger ging dan de verdieping met de vergaderzaal van de directie, hij had graag eens boven in de toren over Hunzelo willen uitkijken. Hij aarzelde nu. Hij was niet langer afhankelijk van de lift. Hij keek om: de gang was leeg. Hij ging het trappenhuis binnen, waar hij aarzelend naar de balustrade liep. Diep beneden zich zag hij Steens, die de beveiliging instrueerde. De portier had het er druk mee. Dat gaf Robert moed. Steels liep hij nu de trap op, ervoor zorgend dat zijn metalen schoenen op de loper bleven en de traproeden niet raakten.
Boven keek hij uit over de zolder van het kantoorgebouw. Hier kwam zelden iemand. Links van hem stonden enkele metalen archiefkasten, rechts een kist met ponskaarten. Aan de muren hingen oude prenten van de fabriek zoals die vroeger was. In een zijkamer stonden dozen met lingerie, oud, uit de mode, door de muizen aangevreten. Robert slenterde langzaam over de zolder, waarvan de vloerplanken kraakten onder zijn gewicht. Het was er kouder dan in de antichambre, maar de opwinding over de ontdekkingen die Robert deed maakten hem warm. Hij vond een rol elastiek en dacht aan vroeger, toen hij al zijn eigen vingers nog had. Een kamer verder vond hij vier dames, slechts gekleed in ragfijne stof: de oude houten paspoppen zaten onder de spinnenwebben. Hij liet zijn messing vingers over de houten schouders glijden. Ben ik meer dan een paspop? vroeg hij zich af. Een niet-menselijke hulp in de fabriek, als iedere andere machine? Condens ontsnapte uit zijn oogholte. Zijn nieuwe gestalte, die in afschrikwekkende schaduwen werd gereflecteerd in een grote argentanen spiegel deed eerder aan iets onmenselijks denken. Het gerucht ging dat de spiegels waren aangepast om de proporties van de dames die erin keken beter uit te laten komen: de wespentaille, de brede heupen, de volle borsten. Maar nu Robert zichzelf zag met die misvormingen, schrok hij van het effect. Hij liet de paspoppen daarom alleen in hun droom van het perfecte lichaam.
Verderop op de zolder hoorde Robert gefluister. Ervan overtuigd dat er ergens een ventiel lekte, bleef hij stilstaan om te luisteren waar zijn defect zat. Maar het waren stemmen. Hij keek om zich heen: het geluid leek vanachter een pilaar te komen. Hij liep er voorzichtig heen: er konden geen vier man achter de pilaar staan, toch kon hij duidelijk vier verschillende stemmen onderscheiden. Op de kermis van Holstenwall had hij weleens een man gehoord die verschillende stemmen nadeed, maar waarom zou die hier op zolder staan oefenen?
Achter de pilaar vond Robert een buis. De buis was roestig. Er bungelde een afsluitdop aan een even roestige ketting, het rubber van de dop was reeds lang vergaan. De stemmen kwamen uit de buis. Robert herkende nu de buis: deze was ooit voor het interne postsysteem geweest, toen het naaiatelier nog op zolder was gehuisvest. Beneden waren ook dergelijke buizen te vinden, maar niet veel meer.
Hij legde zijn oor tegen de buis.
'Is die rekening van IJzendoorn nu al betaald, Gerrits?' zei een van de stemmen. Het klonk als een chagrijnige beer, Robert meende de stem van de oude Wesnick erin te herkennen.
De lijzige stem van Herman Vink, de financieel directeur, antwoordde. 'We wilden nog even wachten tot na het verstrijken van de garantie.'
Robert besefte dat de buis een rechtstreekse verbinding had met de directeurskamer, die zich pal onder hem moest bevinden.
De beer snoof. Robert wist niet of dat met die IJzendoorn had te maken, of met het feit dat Vink in de ogen van Wesnick ernstig tekort schoot als schoonzoon. 'Ik geloof niet dat wij garantie op Bessem hebben gekregen, Herman. En dat is wat faalt in ons plan.'
Robert schrok op. Bessem! Ze hadden het over hem! Hij drukte zijn oor nog dichter tegen de buis, voor zover zijn prothesen dat toelieten.
'Vertel de heren wat je weet, Algy,' sprak de oude Wesnick.
Iemand -Algernon waarschijnlijk- schraapte zijn keel. 'De prothesen en implantaten blijken niet erg aan te slaan. Bessem rust te weinig, hierdoor heeft bij B.A.R.S. gekregen.'
'Maar hij werkt slechts twaalf uur per etmaal!' riep Carel Doeks. Doeks was van Personeelszaken. Robert had hem tijdens zijn ziekteverlof regelmatig op bezoek gehad in het ziekenhuis.
Algernon sprak verder. 'Dat weet ik, oom. Maar in zijn vrije tijd, als hij moet rusten, houdt hij zich daar niet aan. Hij gebruikt onze prothesen om zich her en der in Hunzelo als een kermisfiguur te gedragen. U kent dat wel, 'de sterke man', van die opgeblazen jaarmarkthelden.'
Het was even stil. Vermoedelijk keek iedereen naar Vink, die aan zijn snor draaide; dat was een gewoonte van hem, die iedereen kende en die gewoonlijk niet veel goeds voorspelde. Het was inderdaad zijn lijzige stem die het woord nam. 'Ik neem aan dat wij Bessem kunnen belasten voor het wederrechtelijk gebruik van fabriekseigendommen?'
De oude beer bromde.
'Nee,' onderbrak Algernon hen. 'Dat is zinloos. De B.A.R.S. is al te ernstig. Het zal niet lang meer duren tot hij helemaal niet meer kan werken. Hij is als het goed is vanochtend bij de arts-'
Een klop op de deur onderbrak de jonge Wesnick. De gedweeë stem van de klerk klonk zachtjes door de buis. Robert moest zich inspannen om Willemse te verstaan.
'…brief…, meditech…; …B.A.R.S.' verstond hij.
'Geef de brief aan Doeks,' bromde de oude Wesnick. 'Je kunt gaan, Willemse.'
Robert bleef gespannen luisteren, hoewel het korte tijd stil was.
'De meditech geeft hem nog een paar dagen te leven. Daarna kan zijn lichaam de strijd met de prothesen niet meer aan,' vatte Doeks de brief even later samen.
'Dan kunnen we de machinerie beter nu al aan iemand anders koppelen,' bromde de beer. 'We moeten de continuïteit van de bedrijfsvoering in het oog houden. Iemand moet de verschiller aandraaien. En ik had begrepen dat dat werk te zwaar is voor een gewone arbeider.'
'Dat klopt,' zei Doeks. 'Maar het is mijn plicht u erop te wijzen dat Bessem zonder zijn complete prothesen ook niet kan leven. Zijn rug was immers gebroken bij de implosie.'
'In dat geval is het inderdaad verstandiger te wachten tot hij aan B.A.R.S. sterft,' lijsde Vink. 'Want voor je het weet staat de vakbeweging op de stoep.'
'Daar stond ze vanochtend al,' zei Algernon.
'Doeks, handel jij dat gevalletje Bessem af? Dan moeten we het nu hebben over het inhuren van arbeiders uit de veenkoloniën. Dat is voorlopig niet mogelijk, want er is daar cholera uitgebroken. De regering heeft een quarantaine ingesteld. Omdat schepen uit de West nooit tijdig kunnen arriveren, wilde ik voorstellen…'
Robert hoefde niet meer te horen. De boodschap was duidelijk. Hij werkte zich op zijn hurken, om piepend op te staan. Zijn laatste dagen waren aangebroken. Hij dacht aan zijn mede-arbeiders: wie zou zijn prothesen overnemen? Crispijn had er het postuur niet voor: ze zouden hem niet passen.
Mismoedig sjokte hij over de zolder. Het kon hem nu niet meer schelen dat ze zijn zware voetstappen hoorden in de directiekamer. De stoom siste tussen de platen van de exoschedel door. Hij liep naar de toren, in de hoop dat het vrije uitzicht over Hunzelo hem nog kon opmonteren.
Het was of er in geen jaren iemand in de toren was geweest. Dozen stonden voor de ramen. Met een enkele armbeweging schoof Robert de dozen terzijde zodat hij vrije doorgang had naar het raam. Maar zijn arm klopte. Het dreunde van binnen, alsof er een zuiger op hol was geslagen. Tegelijkertijd was het of zijn spieren kapotgescheurd werden door het mechanisme eromheen. Robert wierp een blik op zijn arm en zag hoe de aansluitpunten etterden. Hier en daar droop bloed langs de koperen staven. Barst, dacht hij. Ik moet me niet meer inspannen, zometeen valt mijn arm eraf. Hij besloot het rustig aan te doen de rest van de dag. Misschien ging voor hem de zon dan weer op.
Robert keek weemoedig uit het torenraam. De zon brak slechts bleek door het wolkendek. De venen vormden de heiige horizon, daarbinnen hield de beschaving stand. De stoomtrein trok zijn rookspoor naar Amsterdam. Dichterbij glooide het industriële daklandschap van Hunzelo, dat was getooid met haar dampende schoorstenen die de hemel versluierden met hun smook. De arbeiderswijken lagen als een plaag van poppenhuizen om de manufacturen en fabrieken heen. De lange laan naar Avezaal liep voor de fabriek langs, daar kwam de drukte nu op gang: talloze rijtuigen, bespannen wagens en handkarren bewogen zich over de kasseien. Voor de poort van de fabriek hielden de koetsiers de paarden in om de dieren voorzichtig langs de demonstranten te loodsen. Een enkele melkboerenhond blafte woest, wat de paarden angstig maakte, doch de arbeiders niet leek te deren. De Cugnot van de bankdirecteur laveerde dampend tussen het tumult door.
De mannen van de vakbeweging hadden dankzij hun pamfletten voldoende medestanders gevonden. Ze drongen nu door de poort het fabrieksterrein op, dit onder leiding van een brullende, rood aangelopen Nick Joosten. De bewaking was kansloos tegen de stokken van de vaandels en de klompen die om vuisten sloten. Als door een rode golf werd het bordes veroverd. Robert trok zijn hoofd terug. Ver onder zich hoorde hij het rumoer in de hal. Simon Steens gilde toen hij onder de voet werd gelopen. Robert haastte zich naar de balustrade in het trappenhuis. Een deel van de indringers golfde beneden hem de trap op, onderweg naar de vergaderzaal van de directie. Een ander deel trok de fabriek zelf in. Twee verdiepingen lager sloeg Fred Willemse het spektakel ook gade, tot hij genoeg had gezien en de situatie aan zijn heren ging rapporteren.
Even stond Robert besluiteloos aan de balustrade. Zijn huid jeukte. Zijn vingers kriebelden. Zijn arm etterde. Je kan het, dacht hij. Je kan de fabriek redden. Je bent een held. Maar hij dacht ook aan de woorden van de directie. Waren zij het waard gered te worden? Nee, ik kan beter de fabriek ingaan, besloot Robert. Daar zijn meer levens te redden. Hij liet de balustrade los. Hij daalde af van de torenkamer naar de zolder, waar hij onder de hanenbalken door rende, naar de achterkant van het pand. Via de nooduitgang, een onder zijn gewicht krakende ladder en het getande dak wist hij in de steenkoolopslag te komen.
Links lag de weverij, rechts lagen de administratie en de machinekamer. Boven hem zoemden de drijfriemen. Weer aarzelde Robert. Op het moment dat hij besloot de weverij binnen te gaan, klonk rumoer uit de machinekamer. Zo te horen hadden de demonstranten die bereikt.
'Ga weg, jullie maken alles kapot!' riep een vrouwenstem.
Robert hield zijn pas in. Juffrouw Kniezing! Waarom had ze de administratie verlaten en was ze de machinekamer ingegaan? Nieuwsgierig keek hij naar binnen. De frêle vrouw stond voor de machines. De opstandelingen aarzelden met hun wapens: konden ze een ongewapende vrouw aanvallen om hun doel te bereiken? En hoewel juffrouw Kniezing een onverzettelijke houding had , stond de angst in haar ogen toen een aantal opstandelingen een aarzelende stap naar voren deden. Juffrouw Kniezing leek te gaan schreeuwen, haar lippen trilden al.
Ik moet nu snel zijn, dacht Robert. Als ik nu niet laat zien hoeveel ik om haar geef en hoezeer ik haar waardeer, dan kan ik het nooit meer laten zien. En terwijl de gedachte zich vormde, stelde hij vast hoe tweeledig die was: de opstandelingen zouden juffrouw Kniezing mogelijk vermorzelen, maar voor een volgende kans om haar te redden zich zou kunnen aandienen, zou hij aan B.A.R.S. bezweken zijn. Hij zette eveneens een stap naar voren, een stap die lang nadreunde in de machinekamer. De trilling trok door het metaal van de prothese en irriteerde het merg, ondanks het overheersende parfum van Smeerenburg.
Het trok ook de aandacht van de opstandelingen. 'De machine leeft!' riep een van hen uit. Het bloed trok uit zijn gezicht. De groep draaide zich om naar Robert.
Achter hen viel juffrouw Kniezing in katzwijm.
Robert zag haar vallen, maar had niet de kans haar op te vangen. Hij werd belaagd door de opstandelingen. Stokken ranselden zijn prothesen, klompen beklopten het messing. Hij werd bespuwd en uitgescholden. 'Harteloze machineman!' Een klap tegen zijn metalen arm voelde hij via zijn schouders zijn ruggengraat intrekken, hetgeen hem belette om zich heen te slaan. 'Kapitaalslaaf!' Iemand bewerkte de scharnieren van zijn linkerknie met een kei. 'Onderdrukker van het proletariaat! Waarom bescherm je de machines van de Wesnicks, die ons werkloos maakten?' De knie bezweek. Robert kon zijn eigen gewicht niet meer torsen. Hij zakte ineen tegen de muur van de machinekamer. Bij zijn val raakte de ketel op zijn schouders beschadigd, zodat stoom langs zijn hoofd spoot en de kracht uit zijn ledematen verdween. De stoom verzengde zijn oren en kookte zijn huid.
Hierop leken de opstandelingen te hebben gewacht. Alsof hij het kapitaal belichaamde besprongen ze Robert in een blinde woede, hun gezichten eveneens rood aangelopen.
Robert probeerde door de stoom heen nog iets te zien. Juffrouw Kniezing leek overeind te zijn gekrabbeld. Ze keek ontzet naar het tafereel. Toen greep ze met trillende hand, maar in een kordaat gebaar, de huistelefoon. Goddank, ze is veilig, dacht Robert. Het idee dat hij haar had gered vulde hem met vreugde, hoewel hij zijn krachten snel voelde afnemen. Hij bleef haar aankijken, alsof haar gestalte op zijn netvlies moest blijven staan bij het onvermijdelijke sterven. De blik op haar werd hem echter ontnomen door een grote opstandeling, een man in een overal met een grote hooivork in zijn knuisten. Hij mikte ermee, hij mikte met de tanden van de vork op de openingen in de exoschedel, daar waar Robert het meest kwetsbaar was. Hij probeerde zich te bewegen, maar zonder de hulp van de zuigers kon hij de ophanging van de exoschedel niet bewegen. Hij zag zijn leven aan zich voorbij trekken als het haperend celluloid van de zaterdagmatinee: zijn schooljaren bij mees Vos, die in een delirium van jenever de knoet hanteerde; het harde leven in de veenkolonie met de moeraslucht en de malaria; zijn lange voetreis naar Hunzelo en de eerste jaren in de fabriek, het elastiek, het lijfgoed; de implosie van het drukvat en zijn herstel erna; Algernon Wesnick, die zich bezorgd voelde over de investering van de coöperatie; Juffrouw Kniezing, het engeltje in zijn leven; de heldendaden op het krantenpapier in zijn plakboek, waarvan hij de teksten nooit had leren lezen; Simon Steens, die hartelijk de poort voor hem opende, terwijl Nick Joosten hem bedreigde met welluidende leuzen.
'Hij brandt!'
Wie riep dat? Robert kon de stem niet goed onderscheiden door het sissen van de stoom. Was het Steens? Een golf water kwam over hem heen. Hij hoorde het fluitje van een diender snerpen. Daarna verloor hij het bewustzijn.
Zonder Crispijn zou het hem nooit zijn gelukt thuis te komen. Hijgend lag Robert op het bed waar Crispijn hem had neergelegd. Hij kon nauwelijks bewegen en stikte bijna in de smerige lucht van blubber. De prothesen lagen op de vloer, onder de tafel. Crispijn had geholpen die af te doen en hij had Robert daarna ingesmeerd met de traantinctuur. Hij was er niet zuinig mee geweest. Vermoedelijk werd hij aangespoord door de donkerrode vlekken op Roberts huid, die hier en daar bloedden en etter lekten. B.A.R.S! De ziekte maakte dat Robert geen trek had in de lekkernijen die Crispijn had achtergelaten: kruidkoek en appels.
Robert viel in een angstige slaap. Hij werd regelmatig wakker door benauwdheid. Hij spuugde dan stukjes van zijn balgen uit. Zijn ademhaling gorgelde door de restanten als door een lekke waterleiding.
Toen het ochtendlicht langs de rafels van het gordijn kierde, hield Robert zijn pogingen rust te krijgen voor gezien. Hij greep naar de jeneverkruik die Algernon hem had gegeven. Algernon Wesnick, de verrader! Die Wesnick-sibbe liet hem stikken. Letterlijk. Opnieuw hoestte hij rubber uit. Hij nam een flinke slok uit de kruik in de hoop dat het zijn pijn zou verlichten. Zijn innerlijke pijn, zijn geestelijke pijn.
Er werd op de deur geklopt. Robert duwde zich overeind. Dat deed pijn, want zijn ene arm, die steeds van de prothese gebruik had gemaakt, was het spiergebruik niet meer gewend. Robert hijgde. Hoestte. 'Binnen!' blafte hij.
Langzaam werd de deur opengeduwd. Een slanke hand kromde zich om het oude hout. Het alleraardigste gezichtje van juffrouw Kniezing keek om de hoek van de deur. 'Robert?'
Robert schrok. Zijn deken gleed van zijn lichaam. Hij greep naar het laken om zijn naaktheid ermee te bedekken, maar het vettige linnen gleed weg onder zijn graaiende hand om als een spook op de vloer te vallen. Wat moest juffrouw Kniezing wel niet van hem denken? Het was te laat haar nog weg te sturen en haar de aanblik van zijn lichaam te besparen.
Ze trok wat met haar neus. Vermoedelijk rook ze de penetrante geur van traan, of een van de andere geuren in het souterrain die getuigden van armoede en gebrekkige hygiënische omstandigheden. Haar fijne figuur was de weelde van de bel-étage gewend, ze had een bad en een betegelde plee. Haar voedsel lag in een ijskast terwijl dat van Robert wegrotte in het kastje waar zijn petroleumstel op stond, zijn beeremmer ernaast.
Ze leek niet veel te zien in het donkere hol onder haar woning. Op de tast ging ze verder.
'Juffrouw,' zei Robert aarzelend. 'Ik ben…'
Ze keek in zijn richting. 'Robert!'
Hij wist niet of ze schrok van haar plotselinge blik op hem. Van de man die bijna bewegingloos in een groezelig kussen leunde. Van zijn naaktheid. Van de wonden op zijn lichaam.
Ze vouwde haar handen voor haar gezicht. Het verborg haar uitdrukking. Maar haar ogen waren wijd opengesperd. Een glinstering blonk in de schemering: een traan welde op en biggelde over haar wimper, over haar bleke wang.
'Robert!' Ze leek ineens naast hem te staan. Ze leek niet te merken hoe naakt en kwetsbaar hij was. Ze greep zijn hand, zijn kolenschop rustte verlamd in haar slanke vingers. 'Ik dank je uit de grond van mijn hart. Ik ben je mijn leven schuldig. Dit is de gelukkigste dag van mijn leven. Door jou kan ik vandaag, zoals gepland, in het huwelijk treden met Algernon Wesnick.'
Jack Schlimazlnik schrijft vooral veel korte verhalen en won daarmee enkele prijzen en publicaties. Een aantal van de verhalen is op Smashwords te vinden. De held van Hunzelo won de derde prijs bij Fantastels 2012.
https://www.smashwords.com/profile/view/schlimazlnik
Leercurve
Kelly van der Laan
Het uitzicht was net zo prachtig als het angstaanjagend was. De stad leek van goud onder de eerste zonnestralen die op de smog schenen. Zo'n driehonderd meter onder de brug waarop we ons bevonden, schitterde het water van de rivier als gesmolten koper.
Ik keek opzij. 'Weet je zeker dat dit gaat werken?' vroeg ik mijn broer. Zijn donkere haren en zijn T-shirt wapperden in de wind. Hij zag er vreemd uit zonder zijn eeuwige witte laboratorium jas.
'Ik heb het zelf getest,' zei hij. 'Natuurlijk gaat het werken.'
Het jetpack op mijn rug voelde aan als een blok lood. Toen ik het prototype op mijn rug snoerde, had ik me verbaasd over hoe primitief en onaantrekkelijk het ding eruit zag. Het enige high-tech onderdeel eraan was onzichtbaar: aan de bovenkant van mijn ruggengraat had Jamie via een implantaat het jetpack op mijn ruggenmerg ingeplugd. Ik stelde me voor hoe het daar zat, diep onder mijn huid en tussen mijn wervels, en wilde er opeens niet meer over nadenken. Ik vroeg me af wanneer mijn broer me zou vertellen hoe ik dit ding nu moest gaan besturen. Tot dusverre had hij het onderwerp altijd vermeden.
'Hoe heb je het getest?' vroeg ik.
'Door ermee te vliegen,' antwoordde hij met een grijns. 'Dat is wat je ermee moet doen namelijk.' Ik zuchtte en onderdrukte een vlaag van irritatie. 'Nou, ik ben blij dat jij dat hebt kunnen doen, want ik heb geen idee hoe ik dit ding moet besturen.'
Hij glimlachte. 'Dan moet je het maar eens leren,' zei hij. Jamie duwde me van de brug af.
Ik gilde als een meisje.
Terwijl ik viel, schoten duizenden gedachten door mijn hoofd – hoe hij me geduwd had, dat ik niet wilde sterven, waarom hij me geduwd had, nam hij wraak op me omdat ik onze familienaam besmeurd had, oh god ik ga hartstikke dood, hoe het water me tegemoet snelde...
Gelukkig herinnerde ik me tussen al mijn paniekerige gedachten dat ik verondersteld werd te vliegen: het jetpack en het implantaat in mijn nek zaten er niet voor niets.
Het implantaat zit daar omdat mijn geest iets moet doen, realiseerde ik me. Mijn hersenen moeten dat ding controleren. Dat, of mijn broer wil me écht dood hebben.
Mijn hersenen moesten iets doen. Wat deden hersenen? Impulsen. Denken.
Het was maar een wilde gok, maar het was het enige dat ik kon bedenken. Met de moed der wanhoop probeerde ik te vergeten dat ik binnen enkele momenten te pletter zou vallen. Ik dacht aan stijging en aandrijving. Ik dacht aan zweven, aan teruggaan naar mijn broer. Ik probeerde te negeren hoe de wind in mijn oren donderde en hoe de rivier me tegemoet snelde. Zweven, dat moest ik.
Opeens voelde ik hitte op mijn rug. Vibraties. Een angstig moment stotterde het jetpack, maar toen kwam de aandrijving in actie. Een slordige vijftig meter boven de grond eindigde mijn val, toen de aandrijving de zwaartekracht overwon.
Omhoog, dacht ik. Ik klom! Ik barstte in lachen uit en dacht aan linksaf slaan, en dat deed ik.
Rechts, en ik bewoog naar rechts.
'Wees niet te letterlijk! Het implantaat herkent je impulsen en je wensen,' schreeuwde Jamie toen ik weer binnen gehoorsafstand kwam. 'Je moet gewoon een looping willen maken en dan doet hij het voor je!'
Ik keek hem ongelovig aan vanaf mijn positie hoog in de lucht en vroeg me af hoe het zou voelen om een looping te maken door de lege lucht boven een rivier en een megastad bij het ochtendgloren.
Twee seconden later wist ik het.
Ik zat nog steeds te trillen van de adrenaline toen we een uur later samen in een donker cafeetje zaten. Twee pullen bier stonden gemoedelijk tussen ons in op de plakkerige tafel.
'Dus,' zei Jamie. Zijn donkere ogen sprankelden. 'Wat vond je ervan?'
Ondanks dat ik nog steeds ondersteboven was van de waanzinnige ervaring van het vliegen, schudde ik mijn hoofd. 'Wat als ik het niet op tijd door had gehad? Wat als ik te pletter was geslagen?'
Jamie schokschouderde. 'Jonge vogels worden ook door hun ouders uit het nest gegooid en leren onderweg vliegen. Dat, of ze vallen dood. Maar de meesten leren het; het is instinct. Je bent een slimme jongen, ik wist dat je het op tijd door zou hebben. Mij is het tenslotte ook gelukt.'
'Ik ben geen vogel, Jamie! Ik stond op driehonderd meter hoogte!' snauwde ik. 'Ben je helemaal gek geworden?'
Hij leunde terug in zijn stoel. 'Oh, hou toch op. Je vond het fantastisch, man! Ik kan het aan je zien. Een adrenalinejunk als jij geniet van zulk soort dingen.'
Het ergste was dat hij gelijk had. Ik deed regelmatig aan extreme sporten. Hoe was dit anders dan bungeejumpen of parasailen? 'Het was inderdaad een heftige ervaring,' gaf ik toe. 'Ik kan niet wachten tot ik dat ding weer mag uitproberen.'
'Er is iets dat ik je wil vragen,' zei mijn broer. Hij ontmoette mijn vragende blik niet, maar focuste zich in plaats daarvan op het bierviltje waar hij mee speelde. 'Volgende maand is er een illegaal Arena toernooi. Ik vroeg me af of jij interesse zou hebben om daar met mijn jetpack aan deel te nemen.'
'In een illegaal toernooi? Ik kan mezelf beter alsnog van die brug afgooien.'
'Waar ben je bang voor? Je was ook fantastisch in de legale toernooien, Logan.'
'Tot die dopingcontrole.'
'Die was nep. Je was te goed bezig en zou de favoriet verslaan. Ze moesten van je af.'
Ik vroeg me af of Jamie dat echt geloofde. Soms geloofde ik het zelf niet eens meer, vooral op nachten dat ik gaten in het plafond lag te staren. Ik wist zéker dat ik geen stims genomen had, maar wie geloofde me? De dopingtest wees anders uit. De diskwalificatie zorgde ervoor dat ik nooit meer aan de bak zou komen als Arenavechter. Mijn sponsorcontracten werden verbroken. Naast het feit dat mijn naam opeens synoniem werd met onbetrouwbaarheid, werd plots de technische beurs waar mijn tweelingbroer Jamie op geaasd had hem op het allerlaatste moment door de neus geboord. Dat was geen toeval.
Jamie was echter niet het type dat bij de pakken neer ging zitten; hij zag nooit problemen, alleen uitdagingen. De illegale toernooien waren zeker zo'n uitdaging.
'We kunnen het geld goed gebruiken,' aarzelde ik. 'Ik weet alleen niet of ik zit te springen om het gevaar. Ik ben een adrenalinejunk, maar ik hou wel van het leven.'
In de illegale toernooien mocht alles. Vanaf het moment dat het vechten begon, was het simpel: een gevecht duurde zo lang als het moest duren en diegene die overleefde, won. De experimentele wapentech waar mee gevochten werd, was net zo levensgevaarlijk als de gevechten. Bovendien betaalde het ongelooflijk goed. Veel beter dan de legale Arenagevechten, waar je je leven evenmin zeker was.
'Je zou de vloer aanvegen met alle andere kandidaten, Logan,' zei Jamie enthousiast. 'Een beetje vertrouwen in mijn tech, alsjeblieft.'
Jamies implantaat voor de besturing van het jetpack zou heel goed kunnen bijdragen aan zijn grote doorbraak in de biomedische wetenschap waar hij al zo lang op aasde. Het was publiek geheim dat er wapentech-scouts van het leger aanwezig waren tijdens dergelijke evenementen. Illegaal of niet, het leger wist wel hoe het aan nieuw talent moest komen. Het was geen slecht plan, alleen een heel gevaarlijk plan.
'Ik vertrouw jou wel, maar de andere deelnemers in de Arena niet zo,' zei ik.
'Je droomt al een jaar van je terugkeer in de Arena,' zei mijn broer. Hij haalde zijn schouders op en staarde naar buiten door de smerige ramen van het café. 'Ik zou het niet geopperd hebben als we er niet allebei beter van zouden worden. Jij bent terug in de Arena en ik kan de scouts mijn tech laten zien. Wellicht worden we straks allebei rijk.'
Rijk, beroemd en weer in ere hersteld. Misschien zou Jamie dan niet meer hoeven boeten voor wat mij overkomen was.
'Dat zou mooi zijn.' Ik wees naar mijn nek. 'En je gaat er vanuit dat dit ding helemaal veilig is?'
'Ik sta persoonlijk garant,' verzekerde mijn broer me.
Zo ging het ons hele leven al. Al sinds we kleine jongetjes waren, kwam Jamie met de ideeën en was ik de idioot die ze uitvoerde. Het maakte niet uit hoe verschillend we waren, we kwamen altijd samen in de problemen. Ik grijnsde en antwoordde op de manier zoals ik dat al mijn hele leven deed: 'Als je het fout hebt, trap ik je in je noten. Dat weet je toch?'
'Tuurlijk. Daar drink ik op,' zei Jamie.
Het neonlicht van buiten glansde op onze bierglazen toen we ze tegen elkaar klonken.
Alleen in de vroege uren van het ochtendgloren had ik de vrijheid om boven de rivier te vliegen zonder op pods en luchtwagens te botsen, dus de wekker ging al dagenlang vroeg af in mijn appartement. Terwijl de megastad onder ons lag te slapen, stonden Jamie en ik weer op de brug.
Ik rukte aan het jetpack op mijn rug en verstelde de hengsels om mijn schouders. 'Dat ding zit voor geen meter!' vloekte ik. Ik liep de hele week al rond met blaren op mijn rug die veroorzaakt werden door de aandrijving van het jetpack en keek niet heel erg uit naar het verder martelen van mijn huid. Ik krabde aan een van mijn blaren en voelde hoe vocht over mijn rug begon te druppelen.
Mijn broer zat op de rand van de brug en keek me aan. 'Ik zou kunnen kijken naar een soort hitteafleidend schild voor op je rug,' zei hij weifelend. 'Maar in de Arena heb je toch je beschermingsvest aan, dus dan zal je er niet zo veel last van hebben.'
'Dat is nu een schrale troost,' zei ik met een laatste ruk aan de hengels. Het jetpack op mijn rug pruttelde in sync met mijn geïrriteerde gevoelens.
'Maak je nou niet zo druk,' zei Jamie. 'Je maakt het jetpack van streek met je getier.'
Het vocht van mijn blaren liep inmiddels mijn bilnaad in, merkte ik tot mijn grote verdriet. 'Van streek? Het is geen klein kind.'
'Het is een verlengstuk van je eigen gevoelens, Logan. Het zijn jouw gedachtengolven en jouw impulsen waar hij op reageert en hij zit net onder je hersenstam. Je kan er maar beter voorzichtig mee om gaan.'
'Dat ding kan maar beter voorzichtig met mij omgaan,' diende ik mijn broer van repliek. 'Zoals je zegt, het is mijn hersenstam.'
'Ik sta nog steeds garant,' verzekerde Jamie me. 'Dus ben je klaar voor wat oefening in projectielen ontwijken?'
Nog voordat ik kon antwoorden of me zelfs maar kon voorbereiden, pakte hij zijn geweer met schuimrubber kogels en begon op me te schieten. Ik vloekte van schrik toen eentje me vol in mijn gezicht raakte. De tweede en de derde kon ik met veel vallen en paniekerig corrigeren ontwijken.
'Verdomme, Jamie, waarom gooi je me toch altijd in het diepe?'
'Omdat je het snel moet leren,' zei hij grijnzend. 'We hebben nog drie weken tot de Arena, en daar schieten ze niet met schuimrubber.'
Het wapentuig in de illegale Arena was onbetrouwbaar en extreem gevaarlijk. Ondanks de verbeteringen die Jamie had geregeld, waren zelfs de hypermoderne plasmapistolen waar ik mee zou gaan vechten al achterhaald. 'Heb je voor mij ook een wapen om mee te oefenen?' vroeg ik.
Jamie had gelijk. Ik kon maar beter snel gaan leren.
20:00, scheen op de digitale klok in grote rode getallen. De getallen knipperden om aan te geven dat de klok nog niet begonnen was met aftellen, maar dat zou ongetwijfeld snel gebeuren. Nog twintig minuten tot ik de Arena zou betreden.
Je bent gestoord dat je dit doet, vertelde ik mezelf terwijl ik vanaf een oncomfortabel plastic bankje opkeek naar de klok. De wachtkamer was slecht verlicht en rook naar zweet. Twintig minuten zou ik hier nog moeten doorbrengen – dat betekende dat ik de vijfde zou zijn die de Arena zou betreden. Slechts vier mensen voor me hadden de tijd gehad om alvast dekking te zoeken in de talloze hoeken en gaten die de Arena rijk was. Ik kon wat hinderlagen verwachten, maar het had erger gekund.
Ik wierp een blik op mijn horloge en zag dat het bijkans tijd was om die twintig minuten te laten beginnen. Nog een halve minuut... en toen bliepte mijn communicator. Een tekstberichtje van Jamie. 'Succes,' was alles wat het zei, maar voor mij was het genoeg. Ik was vandaag niet alleen mijn eigen droom van een terugkeer naar de Arena aan het nastreven, maar ik was vooral Jamie's droom aan het verwezenlijken. Zelfs als ik vandaag in een hoop bloed en ledematen zou eindigen, was er nog steeds een kans dat er mensen van het leger rondliepen die contracten aanboden aan jonge, getalenteerde biotech-wapensmeden zoals mijn tweelingbroer.
Ik speelde met de gedachte om hem een berichtje terug te sturen, maar toen begon de klok te lopen.
Mijn vingers klemden zich om de plasmapistolen in mijn handen. Ik haalde diep adem om mezelf te concentreren terwijl ik naar de gesloten deur staarde. Geen tijd voor trillende handen, ik moest me focussen.
Kom op, Logan. Dit is wat je wilde, dit is waar je je voor hebt aangemeld.
Ik maakte me niet direct druk om het feit dat ik in de aankomende uren zou kunnen sterven. Die kans was er nu eenmaal als je meedeed aan Arenagevechten. Ik was niet bang, maar ik was wel erg nerveus. Ik wilde het goed doen, mezelf bewijzen. Jamie en ik hadden nagedacht over alle mogelijkheden: vergif, plasma, vuur, kogels... we waren als het goed was op alles voorbereid. Door mijn jetpack zou ik veel van de aanvallen gemakkelijk kunnen vermijden en de afgelopen weken hadden we ons suf geoefend op het ontwijken van projectielen.
In mijn geest liep ik door de plattegrond van de Arena en dacht na over mijn spelstrategiën. Eigenlijk wist ik maar een ding zeker: mijn ervaring in de legale Arena had me geleerd dat het pure waanzin was om te blijven treuzelen bij de ingang. Dat was een beginnersfout. Ik zou meteen naar boven vliegen. Overzicht was de sleutel tot winst. Ik moest scherp zijn. Vooral in de illegale Arena zou ik kunnen verwachten dat er smerig gevochten werd. Ik moest overal op voorbereid zijn. Ontwijken en overzicht, dat zouden mijn belangrijkste verdedigingen vormen. Mijn pistolen en mijn jetpack waren de aanval.
Opeens was het tijd. 00:00. Dit was mijn interval.
De klok knipperde twee keer voordat de deur opende. Ik greep mijn pistolen en rende de deur door, waar een kakofonie van geluid en lichten me opwachtte. Als er iemand was die me aankondigde voor het krijsende publiek achter de plasmahekken, dan kon ik het niet horen.
Dertig seconden later kleefde er bloed aan mijn handen. Het was bijna belachelijk hoe makkelijk het ging: ik dacht aan vliegen, steeg op, draaide me half om, en zag vanaf mijn verheven positie een van mijn tegenstanders een hartslag eerder dan hij mij zag. Mijn hart barstte bijna van de adrenalinestoot terwijl mijn vingers de trekkers van mijn pistolen vonden. Vloeibare blauwe bliksem donderde voort uit mijn pistolen. De jongeman ging neer in een mist van bloed.
Eén.
Later zou ik horen dat zijn naam Jason Tathas was, dat hij uit het oude Rusland kwam en dat hij een ontzettend gaaf wapen had dat clustergranaten schoot. Hij is nooit toegekomen aan het lossen van een enkel schot.
Ik had niet eens de tijd om na te denken over wat ik zojuist gedaan had. Zonder om te kijken nam ik de plattegrond van de Arena in me op terwijl ik het luchtruim koos. Verschillende verdiepingen, springplanken, trappen, een gangenstelsel... en aan het einde een grote binnenplaats waar iedereen samen kwam.
Ja, mijn jetpack zou hier een verschil kunnen maken. Nee, het was niet genoeg; met al die lage zwaartekracht springplanken kon iedereen voor enkele seconden hoog in de lucht mijn gelijke zijn.
Toch maakte ik me niet al te veel zorgen. Veel tegenstanders in de Arena waren niet goed getraind; ze vochten voor het geld, in de hoop in de megastad een beter leven voor henzelf te creëren. Het leven op de straten van Cidade was echter verre van gemakkelijk dus ze zouden zeker goede overlevingsinstincten hebben. Daarentegen had ik verschillende legale Arenatoernooien overleefd en gewonnen... en ik had Jamie's jetpack. Ondanks dat ik weinig snapte van de neurobiotechniek die ermee gemoeid ging, was ik wel ontzettend goed geworden in het besturen van het ding via mijn impulsen.
Vliegen voelde als de wind; als de ultieme vrijheid. Gecombineerd met de pure adrenaline die een Arenagevecht met zich meebracht, voelde ik me beter dan ooit. Terwijl kogels en vlammen me om de oren vlogen, voelde ik me als een god met de donderende macht over leven, dood en overwinning.
Mijn tweede kill was vanaf een relatief beschutte plek op een van de hoogste plateaus in de centrale hal. Nog steeds zo gemakkelijk. Van achter mijn beschutting zag ik een paar verdiepingen onder me een zwaar bepantserde man achter zijn eigen beschutting kruipen. Hij maakte zich klaar om iemand met zijn snipergeweer neer te schieten.
Hij keek niet omhoog, zelfs niet toen lichtend blauw plasma de loop van het pistool in mijn linkerhand verliet. Ik raakte hem in zijn onderrug, net onder de rand van zijn pantser. Zijn lichtgroene shirt onder zijn pantser kleurde abrupt rood.
Twee.
Kort daarop realiseerde iemand anders zich meteen dat er iemand bovenin mensen aan het afschieten was. Een jonge roodharige man met een raketwerper gooide zichzelf op een springplank en sprong de lucht in, zijn wapen op mij gericht. Ik dook van mijn eigen platform af en draaide me in de lucht om. Ik was net op tijd om hem neer te schieten voordat hij zichzelf in zijn vlucht voldoende had kunnen stabiliseren om mij te kunnen raken. Ik raakte hem in zijn knie.
Twee... en een beetje. Voorlopig was hij uitgeschakeld. Ik hoopte dat ik hem niet voor eeuwig geblesseerd had.
Opeens wilde iedereen me dood hebben; als een van de weinigen die kon vliegen was ik gevaarlijk. Nu werd het echt spannend – ik moest vechten voor mijn leven. De adrenaline gierde te veel door mijn lijf om bang te worden. Alles wat ik deed was springen, vliegen, duiken, rondtollen en schieten.
Dat kon natuurlijk niet goed gaan. Ik kwam in gevecht met een jonge vrouw met kortgeschoren haar die ik had leren kennen als Sita Veronn. Ze raakte me in mijn knie met een glanzend groen mes dat ze afschoot uit een soort kruisboog. De messen waren overduidelijk ingesmeerd met een snelwerkend gif. Ik hoopte maar dat de exotische cocktail van alle bekende tegengiffen die Jamie me die ochtend gegeven had me tijdens het gevecht in leven zou houden. Het groene mes had me slechts geschampt, maar ik was een angstig moment lang totaal mijn balans kwijt.
Uit het niets dook een zwaargebouwde jonge man op die met al die littekens op zijn blote armen en in zijn gezicht niets anders kon zijn dan een Arenaveteraan. Hij hief zijn geweer en schoot op ons. Ik dook aan de kant, maar het waren geen vlammen of kogels; het waren dikke klodders met geel slijm. Veronn gilde en bedekte haar gezicht, maar ze was te laat. Nog voordat haar armen haar gezicht bereikten kon ik zien hoe het slijm zich in haar gezicht vrat en sissend door haar bepantsering probeerde te komen. Ze was ten dode opgeschreven.
Ik had geen tijd om medelijden met haar te hebben: de halve seconde respijt die ik had gekregen had gebruikte ik om te vluchten en al schietend mijn aftocht te dekken naar een van de vele gangen die het Arenacomplex rijk was.
Een slechte beslissing. Ik kwam midden in een confrontatie terecht.
De abrupte adrenalinestoot en de schrik gaven mijn jetpack de impuls die het nodig had: ik hield midden in de gang stil, dicht genoeg bij de muur om me er tegenaan te drukken.
De wereld bevroor. De explosie die vanuit de hal kwam, leek van mijlen ver weg te komen. Het bloed dat over mijn been druppelde voelde alsof het van iemand anders was. Alles wat ik zag waren de twee mannen in de gang. Ze stonden tegenover elkaar als twee cowboys in het oude Wilde Westen met hun handen op hun heupen, de vingers trillend boven hun wapens.
Een van hen was donkerharig en donkerogig. Dittrich was zijn naam. Ik had over hem gelezen; hij was een favoriet. Hij had een geweer in zijn handen dat ik direct herkende: het was een gemodificeerde versie van het extreem illegale bliksemkanon. Een prototype van dit geweer werd ooit in een van de voorrondes van de Arenatoernooien geïntroduceerd, maar de eerste keer dat het ding afgeschoten werd, brandde meteen het halve fort af. De Corporatie had het bliksemkanon zo snel als ze konden als illegaal aangemerkt. Dit zorgde er natuurlijk voor dat het wapen extra populair was in de illegale toernooien.
Mijn hart bonsde in mijn keel. Een bliksemkanon in een smalle gang als deze zou voor ons alledrie de dood betekenen. Dittrich was duidelijk op weg geweest naar een andere locatie waar hij vrijer zou kunnen vechten. Hoewel hij zijn pantser met ijzeren draden omwikkeld had, die tezamen een tamelijk effectieve Faraday kooi vormden, aarzelde hij blijkbaar lang genoeg over de consequenties waardoor hij niet direct de trekker overhaalde.
Tegenover hem stond een kale man van middelbare leeftijd (Randall, zijn naam is Randall) met een wapen dat ik nog nooit gezien had. Hij hield een cilindervormig ontstekingsmechanisme in zijn ene hand en een handwapen in zijn andere. Randall durfde duidelijk niet de trekker over te halen omdat hij bang was dat zijn tegenstander hetzelfde zou doen.
Ze hadden mij echter nog niet gezien. Ik hief een van mijn plasmapistolen en schoot de jongen met het bliksemkanon in de rug. De grote favoriet zakte rokend in elkaar. De geur van verbrand vlees vulde de gang.
Nog voordat hij de grond raakte, richtte ik mijn pistolen op de man met het onbekende wapen, maar hij was sneller dan ik. Uit de weg tollen had geen zin; ik werd geraakt door een regen van kleine prikkende mesjes die in mijn kleding bleven hangen en mijn gezicht openhaalden. Ik vloekte en probeerde ze van me af te vegen, maar de scheurende pijn waarmee het gepaard ging zorgde ervoor dat ik gauw ophield. Mijn hand was glibberig van het bloed terwijl ik een blik wierp op het kleine messcherpe object tussen mijn vingers. 'Wat is dit?' riep ik.
'Dat merk je wel,' zei hij met een grijns waarvan mijn nekharen overeind gingen staan. Hij zwaaide met de ontsteking. 'Ik zou maar maken dat je wegkomt als ik jou was.'
Ik deed prompt wat hij zei. Nog nooit in mijn leven had ik me door wie dan ook laten intimideren. Op straat had ik altijd gevochten, nooit was ik weggelopen van een confrontatie. Maar er was iets aan deze man, aan de manier waarop hij grijnsde. Zijn groene ogen sprankelden met een plezier dat bijna onmenselijk was.
Hij gaat me iets aandoen. Ik vervloekte mezelf dat ik hem ook maar een moment mijn rug had toegedraaid. Een beginnersfout, een idiote, stomme, beginnersfout. Nu zou hij me in mijn rug schieten en ik zou sterven. Al mijn dromen, al Jamies harde werk, het zou allemaal voor niets zijn geweest. Er kwam echter geen schot terwijl ik de tunnel uit vluchtte. Ik koos het luchtruim, ietwat beschut achter een van de vele pilaren die de platforms ondersteunden.
Ik draaide me om en zag nog net hoe de man uit de gang kwam lopen. Terwijl ik mijn wapens op hem richtte, grijnsde hij zijn witte tanden bloot. 'Jij gaat me helpen,' zei hij lachend. 'En dan dood ik je.'
Violet licht vulde mijn wereld terwijl heet plasma vrijwel synchroon de lopen van mijn wapens verliet. Ik had geen gedachten voor hem over, alleen maar overlevingsinstinct. Hij moest sterven, zodat ik kon leven.
Grappig hoe dergelijke dingen nooit gaan zoals je wilt.
Terwijl hij wegdook voor het blauwe plasma, drukte hij zijn ontstekingsmechanisme in. Ik zag het gebeuren vanuit mijn positie in de lucht. Ik realiseerde me dat er nog kleine projectielen uit zijn wapen in mijn bepantsering genesteld zaten. Wat het ook was, als het zou exploderen... Mijn paniekimpuls zorgde ervoor dat mijn jetpack stotterde en me hoger de lucht in sleurde. Ik schreeuwde van schrik.
Voor de eerste keer sinds ik de Arena betreden had, werd ik me bewust van het publiek achter de plasmahekken en van hoe hun hongerige ogen het schouwspel indronken. Zij zagen alles en een vreemd dubbel moment lang zag ik ook alles: de stukjes metaal in mijn kleding en huid, de vuurgevechten onder en achter me, de lachende man met de ontsteking. Ik zag hoe zijn vinger de knop van zijn ontstekingsmechanisme indrukte.
Ik verwachtte een vuurexplosie, maar in plaats daarvan zag ik een schokgolf. Wat het publiek en ik zagen leek op de schokgolf die normaal vooraf gaat aan een explosie, maar nu was hij vreemd blauwig en... elektrisch?
Oh God.
Niet elektrisch... elektromagnetisch.
De stukjes metaal in mijn huid en kleding waren kleine versterkertjes om een EMP de zaal in te sturen, waar bijna alle deelnemers zich nu bevonden. Randall wilde via mij zijn tegenstanders ontwapenen.
En er zat een chip in mijn nek die mijn jetpack bestuurde. Een chip. In mijn nek.
Op dat moment wist ik met absolute zekerheid dat het over was. Ik krulde in foetushouding op, in een futiele poging tot zelfbescherming, maar de schokgolf bereikte me en de wereld ging ten onder in een withete scheut van pijn.
Daarna was er niets meer.
Wit licht... complete verwarring.
Ik kon mezelf niet voelen. Ik voelde... niets. Was ik dood? Was ik gestorven in de Arena voor het toeziend oog van duizenden bloeddorstige kijkers?
Mijn adem stokte in mijn keel, waardoor ik me realiseerde dat ik toch nog een keel had. Ik kon mijn keel voelen, en iets van koele lakens tegen mijn schouders. Maar toen ik mijn benen wilde bewegen, voelde ik niets. Helemaal niets, alsof ik geen benen meer had. Geen benen, maar ook geen armen, geen lichaam...
Oh nee, dat niet, alles behalve dat!
Ik wilde schreeuwen en recht overeind zitten, maar ook dat ging niet. In plaats daarvan kwam er een zielige kreun over mijn lippen.
'Logan? Oh, Logan, je bent wakker!' Jamie's gezicht, bleek en vertrokken van zorgen, verscheen in mijn gezichtsveld.
Ik knipperde tranen weg waarvan ik niet wist dat ik ze huilde.
'Voordat je in paniek raakt... je zit tsjokvol met medicijnen en voelt je waarschijnlijk op het moment heel vreemd. Je leeft nog, dat is het belangrijkste.'
'In welke staat?' fluisterde ik.
'Je leeft nog,' herhaalde Jamie. 'We maken ons later wel zorgen over de details. Je was fantastisch in de Arena, Logan.'
Ik vond de staat van mijn lichaam niet bepaald een detail. 'Ik wil het weten.'
'Het is nog te vroeg om met zekerheid te zeggen, maar je ruggengraat heeft een oplawaai gekregen van de elektromagnetische schok. Het implantaat is uitgebrand en lijkt een heel deel van je ruggenmerg meegenomen te hebben. Je bent vanaf je nek verlamd.' Zijn ogen vulden zich met tranen. 'Maar we weten het nog niet zeker, we moeten eerst afwachten.'
Ik dacht aan mijn tenen, maar ik had ze niet meer. Zo voelde het – alsof ze er niet waren, en alsof ze er behalve in mijn herinnering ook nooit geweest waren. 'We hebben nooit aan EMP gedacht,' zei ik bitter. 'We waren in de illegale Arena, en we hebben nooit aan de mogelijkheid van EMP gedacht. Vuur, kogels, zuur, vergif, explosies... alles is getest behalve dat.'
'Ik weet het,' zei Jamie. Zijn gezicht vertrok alsof hij walgde van zichzelf. 'De geldschieter die tijdens de wedstrijd naast me stond, zei precies hetzelfde. Iemand die geen goede risicoanalyse uitvoert is het risico van investering niet waard.'
Ik wilde me rot voelen voor hem, maar zelfmedelijden vanwege de afwezigheid van wriemelende tenen was te overweldigend om voor ook maar iets anders in mijn hoofd plaats te maken. Dus ik zei niets.
'We hebben nog kredieten voor twee dagen ziekenhuis. Ik laat ze alle testen op je uitvoeren, en daarna zijn we blut. Geen contracten, geen geld. Maar we hebben nog steeds intellect. Ik ga je genezen Logan, ik beloof het.'
'Je hebt het verneukt, Jamie. Verdomme. Ik kan je niet eens in je noten trappen zoals ik beloofde,' zei ik. Opnieuw verwaterde de wereld achter een sluier van hete tranen.
'Ik ga ervoor zorgen dat je me die trap kunt geven.' Jamie klemde zijn handen om de mijne, maar ik zag het alleen, ik voelde er niets van. 'Al moet ik er mijn levenswerk van maken. Ik weet niet hoe lang het gaat duren voordat ik biotech heb ontworpen die je ruggengraat kan vervangen. Ik heb geen idee waar ik moet beginnen, ik heb dit nog nooit eerder gedaan.'
Ik sloot mijn ogen en zou me van hem hebben weggedraaid als ik het zou hebben gekund. 'Dan wordt het tijd dat je het leert,' zei ik.
Kelly van der Laan won Fantastels 2013. In 2014 verscheen haar roman Stof en schitteringen, het eerste deel van het Lentagon tweeluik bij Zilverbron. Leercurve is eerder gepubliceerd in het tijdschrift Pure Fantasy.
http://kellyvanderlaan.nl/
http://zilverbron.com/auteurs/kelly-van-der-laan.html
De tandwielen van fortuin
Dankaert Lexicon
Inspecteur Glysine huiverde toen hij zijn hoofd uit het portier van de koets stak. Hij zag dat de smog als een groene waas over de kinderkopjes dreef. Met een bundeltje kruiden tegen zijn neus gedrukt stapte hij uit. De smog was een typisch verschijnsel sinds de gemeente Amsterdam de straatverlichting door die verfoeide gaslantaarns had vervangen.
De klokken van de Oude Kerk kondigden het elfde uur aan toen de inspecteur zich op het bordes van het politiebureau aan het Damrak begaf. Glysine keek omhoog naar de kerkklok terwijl een zeppelin langs de toren zweefde met daarop een verlichte plakposter waarop prijkte: Draag Haemers Horloges. Ironisch, dacht Glysine. Dit zou ongetwijfeld de laatste keer zijn dat hij reclame van het horlogemerk te zien kreeg.
De inspecteur moest zijn vreugde bedwingen toen hij het bureau binnenliep waar hij door hoofdagent Skagen werd opgevangen. ‘Is het waar?’ vroeg Glysine hoopvol. ‘Ze hebben hem eindelijk gearresteerd?’
‘Jawel,’ antwoordde Skagen, droog zoals Glysine van hem gewend was. ’Aangegeven door zijn bloedeigen vrouw. Ze had zelfs open gedaan voor de agenten.’
‘Ik wil hem zien,’ zei Glysine. Hij maakte aanstalten om door te lopen.
‘Hij is helemaal van u… Oh, wacht.’ De hoofdagent graaide in de binnenzak van zijn lange jas en haalde een medaillon te voorschijn om aan de inspecteur te overhandigen. ‘Ze gaf dit mee.’
Nieuwsgierig klapte Glysine het medaillon open. Het was een klein horloge met een dubbele deur, met kristallen deurknopjes, onderin de wijzerplaat – erg kunstig. ‘Een vlinderhorloge?’ verwonderde Glysine. Haemer had zijn fortuin verworven met de verkoop van deze uurwerken. Vooral onder de regentenfamilies van de grote steden waren deze horloges bijzonder gewild. ‘Wat is er zo bijzonder aan deze?’ vroeg de inspecteur.
Skagen haalde zijn schouders op. ‘Vraag het aan Haemer.’
Op de gang liepen ze commissaris Schauwer tegen het lijf, die zich had gekleed in een deftig gala-uniform, alsof hij de koningin zou ontvangen. Hij droeg zelfs een vergulde sabel aan zijn heup.
‘Ah, Glysine. Daar ben je dan,’ riep hij gejaagd. ‘In burger? Wat als de burgemeester, of de minister langskomt? Realiseer jij je hoe belangrijk dit is?’
‘Uiteraard meneer, maar ik ben meer geïnteresseerd in de berechting van de Horlogemaker dan de politieke neerslag van zijn arrestatie.’
‘Neerslag? Neerslag?’ foeterde de commissaris. ‘Een van zijn horloges heeft de Duitse ambassadeur gedood, vlak voor de vredesbesprekingen in Den Haag! Wist jij niet dat het de reden is waarom de Duitsers het verdrag van Versailles hebben aanvaard? Ze waren bang dat hetzelfde met de keizer zou gebeuren.’
‘Als u het zegt,’ reageerde Glysine ongelovig.
‘Nou. Hoe laat is het? Ik wil mevrouw Haemer persoonlijk ontvangen.’
‘Heeft u geen horloge, commissaris?’
De commissaris trok zijn bovenlip op. ‘Nee, natuurlijk niet! Voor je het weet krijg ik ook een tandwiel in mijn nek. Dat zou een ramp zijn... Neem dat oproer van die arbeiders van afgelopen week,’ benadrukte hij met een opgestoken vinger. ‘Armoedzaaiers! Ik zweer je Glysine, zonder mij zouden ze een tweede Parijse Commune hebben opgericht in Amsterdam of een revolutie hebben ontketend als in Rusland.’
‘Wat is hij toch een blaaskaak,’ merkte Skagen op toen ze verder liepen.
‘Dat kan wel zijn,’ zei Glysine, ‘maar hij is niet zo dom als hij overkomt. Zonder hem was ons korps waarschijnlijk nog steeds onderbezet en over budget.’
‘Zal best.’ Skagen hield halt voor een zware celdeur. ‘Hier is 'ie dan,’ zei de hoofdagent. Hij opende het kijkluikje in de deur.
Glysine gluurde naar binnen. Daar zat hij, de vermeende Horlogemaker, gekleed in een vlekkeloos wit hemd en een fraai gilet. De verdachte leek zich niet bewust te zijn van hun aanwezigheid, hij tuurde duimendraaiend voor zich uit met een zelfingenomen grijns op zijn gezicht. Glysine interpreteerde het als de blik van een man die jarenlang ongestraft zijn gang kon gaan. Hij sloot het luikje en schoof zijn bril tegen zijn neusbrug. ‘Ik kan het nog steeds niet geloven. Hij is de Horlogemaker?’
‘In iedereen schuilt een moordenaar,’ antwoordde Skagen. ‘Zelfs in de rijken.'
‘Maar waarom?' vroeg Glysine. ‘Wat is zijn motief?’
‘Wat ik mij afvraag is waarom het zolang heeft geduurd om hem te vinden. Konden ze die horloges niet herleiden naar Haemer?’
Glysine schudde zijn hoofd. ‘Hij kopieerde horloges uit allerlei ateliers. Deze waren tot in het kleinste detail identiek aan de originelen. Maar hoe hij dat geflikt heeft is een raadsel.’
‘Als u het zegt. Zullen we het maar eens aan hem gaan vragen?’
‘Graag. Wanneer is zijn raadsheer hier?’
‘Die komt niet,’ zei Skagen. ‘Hij hoefde er geen. Misschien realiseert hij dat zijn situatie hopeloos is.’
Glysine vroeg het zich af. Na een diepe zucht schoof hij zijn bril tegen zijn neusbrug en trok zijn overjas recht. ‘Ik ben er klaar voor,’ zei hij, waarop Skagen hem de cel binnenliet.
Op het moment dat hij de eerste stap naar binnen deed, voelde Glysine de loensende blik van de Horlogemaker. Terloops observeerde de inspecteur de uitdrukking op diens gezicht, terwijl hij zijn schrijfgerei uitlegde op de tafel - God mocht weten waarom de verdachter zo zelfverzekerd was. Wat ging er om achter die apathische blik? Het atelier van de Horlogemaker was financieel geruïneerd, ongeacht of hij schuldig werd bevonden of niet.
De inspecteur ging zitten en schoof zijn handen ineen. ‘Wat is er zo amusant als ik vragen mag, heer Haemer?’
‘Het spijt me. Wat zei u?’ vroeg de verdachte met een hand achter zijn oor. ‘Ik ben nog al hardhorend.’
‘Wat is er zo grappig? Mijnheer!’ riep Glysine nogmaals.
‘Oh.’ De verdachte rechtte zich. ‘Niet bijzonders. Ik meende al dat, vergeef mij de uitdrukking… het een kwestie van tijd was eer u mij zou vinden,’ reageerde hij smalend. ‘Alles liep kennelijk niet even soepeltjes aan uw kant.’
Glysine knikte bedenkelijk. Het was inderdaad pijnlijk hoe lang de Horlogemaker op vrije voeten was geweest. Zes jaar lang was de elite van Nederland aan zijn uurwerken ten prooi gevallen. ‘Was dat een bekentenis?’ vroeg Glysine. ‘Bent u de Horlogemaker?’
Haemer leunde ontspannen naar achteren. ‘Zo noemen de dagbladen mij. Ik geef persoonlijk de voorkeur aan de titel uurwerktechnicus.’
Glysine zijn bril af en wreef over zijn gezicht. ‘Waarom?’ vroeg hij hoofdschuddend. ‘U heeft een succesvol bedrijf en bent getrouwd... Waarom?’
De uurwerktechneut liet zijn hoofd naar achteren hangen. ‘Dat is een lang verhaal.’
‘Ik heb de tijd,’ zei Glysine.
De verdachte grinnikte: ‘De tijd…’ Plots was het lachen hem begaan en vroeg: ‘Heeft u wel eens het idee dat we niets meer zijn dan onderdelen van een groter geheel?’
‘Ik draag normaliter een uniform,’ antwoordde de inspecteur om hem te plezieren. ‘Wat denkt u zelf?’
‘Nee, ik bedoel...’ Zijn stem klonk ineens ernstig. ‘Hebt u nooit het idee dat u alleen maar relevant bent omdat u een zekere… plaats inneemt?’
‘Zoals een tandwiel in een horloge, mijnheer?’
‘Pardon, als wat?’ vroeg Haemer met een hand achter zijn oor.
‘Een tandwiel!’
‘Ah.’ Hij knikte beleefd. ‘Als u wilt. Je bent iemands eega, iemands collega, iemands meester, of leerling. Iedereen staat in verband met elkaar als een raderwerk.’
Met een diepe zucht zette Glysine zijn bril op en pakte zijn pen erbij. ‘Leg dat eens uit.’
Met een grijns op zijn gezicht leunde Haemer naar achteren en kruiste zijn benen en vertelde. ‘Zeven jaar geleden was ik een leerling van de beroemde meester Thomas Terpvinger.’
‘Pardon,’ onderbrak Skagen hem. ‘Was u de leerling van de Terpvinger?’
‘Dat zeg ik toch, agent,’ zei Haemer minachtend. ‘De grootste snobs van Amsterdam kwamen naar ons atelier in de Herenstraat om zich van horloges te voorzien.’
‘Is dat het?’ vroeg Glysine op zijn beurt. ‘Wilde u uw veroordeelde meester wreken?’
Haemer sloeg op zijn knie terwijl hij in lachen uitbarstte. ‘Welnee. Verre van…’ Haemer leunde achterover en vertelde verder.
Jaren terug werkte ik in meester Terpvingers atelier aan mijn eigen project. Mijn meesterwerk was bijna klaar en ik stond op het punt de wijzerplaat aan te brengen toen de bel van de winkeldeur rinkelde. Begrijp dat ik geen koopman ben, zelfs toen niet. Daarnaast ben ik slecht in het onthouden van gezichten en herkende de snob niet toen hij binnenkwam. Een dergelijk regent met een dun snorretje en een zwart fluwelen overjas. U kent ze wel.
‘Zo, jongeman, begon hij. ’Waar is je meester?’
‘Hij is de wereld over voor een bijzondere bestelling,‘ loog ik. ‘Kan ik misschien een boodschap aannemen?’
De heer keek me gekrenkt aan. ‘Zo, zo. Uw meester zou reeds een zakhorloge voor mij hebben vervaardigd.’
Toen schoot het me te binnen. ‘Oh, maar of die klaar is, mijnheer.’ Zonder me te excuseren dook ik de werkplaats in en haastte me weer terug. ‘Hier is uw vergulde zakhorloge, mijnheer. Met platina-wijzers en met smaragd ingelegde wijzerplaat.’
Hij trok één van zijn dikke wenkbrauwen op. ‘Zo … Heeft uw meester die onderweg gemaakt?’
‘Eh, Nee. Ik heb hem gemaakt … Ik bedoel afgemaakt,’ corrigeerde ik mijzelf. ‘Uiteraard heeft mijn meester het uurwerk vervaardigd … en de mooiste decoraties.’
‘Juist, heel goed,’ reageerde de heer ongelovig. ‘In dat geval ben ik bereid u zevenhonderd gulden te betalen.’
‘Zeven!’ schoot tussen mijn lippen door. ‘Mijnheer, de afgesproken prijs was twaalfhonderd.’
‘Dat was voor een volledig meesterwerk, knul! Niet een afgeraffeld prulletje. Je mag blij zijn dat ik deze überhaupt nog afneem.’
Prulletje! Ik moest mijn woede doorslikken. Dagen en nachten had ik op dat stuk gezwoegd. Na al die jaren was ik niets minder dan een meester, maar mijn trouw aan Terpvinger was sterker dan mijn ambitie om de titel aan te nemen... Voorlopig.
Beschroomd ging ik akkoord met de prijs, omdat de zaken minder liepen dan gebruikelijk. Dat was al zo voordat mijn meester zich had teruggetrokken in zijn werkplaats.
Net had ik het geld opgeborgen toen de bode binnenkwam en mij op vrolijke wijze begroette: ‘Goedendag, meneer Haemer. Is uw meester al terug?’
Ik zuchtte - nooit kwam iemand voor mij, al was het maar om een wijzer recht te buigen of een ketting in te korten. Altijd vroegen ze om Terpvinger, die dergelijke reparaties weer aan mij delegeerde.
‘Nee, nog steeds niet. Kan ik iets voor hem aannemen?’
‘Ja, ik heb hier een pakketje voor hem.’
‘Oh.’ Nieuwsgierig nam ik de doos aan. Bovenop las ik van het plakbiljet af: Baudot Elektrische Systemen. Meester Terpvinger was een traditionele ambachtsman. Wat moest hij met elektronica?
Ondanks dat mijn meester me had verboden om hem te storen liep ik de krakende trap af naar de kelder en klopte zachtjes op de deur. ‘Meester, ik heb wat voor u!’
‘Ik wil niet gestoord worden,’ riep zijn gedempte stem.
‘Ik heb een pakketje dat met spoed is verstuurd door Baudot!’
Een stoel verschoof toen ik de naam noemde. De deur werd opengetrokken en Terpvingers bleke gezicht kwam op me af. Hij staarde mij aan met zijn doffe ogen. ‘Het is er? Geef hier!’ Hij griste het pakketje uit mijn handen en hield het etiket tegen zijn neus aan. ‘Eindelijk!’
Zo ongeduldig had ik mijn meester nooit meegemaakt en ik werd nog nieuwsgieriger naar zijn project. ‘Meester, mag ik vraa-’
‘Niet nu,’ brabbelde Terpvinger en gooide de deur achteloos achter zich dicht.
Met de zool van mijn schoen hield ik de deur tegen. Al die geheimzinnigheid begon op mijn zenuwen te werken. Nadat ik had gecontroleerd of de kust veilig was, sloop ik naar binnen. Verborgen blijven was geen probleem. Meester Terpvinger was oud en slechtziend, tegen het punt aan dat hij niet langer kon werken. Alleen met behulp van een bril met voorschuiflenzen kon hij zijn ambacht nog beoefenen. Het zou niet lang meer duren voordat hij zijn atelier aan mij over zou dragen. Ik had me voorgenomen om op die dag mijn meesterstuk bij het gilde te presenteren zodat mijn meesterschap zou worden erkend. Het was nog maar een kwestie van tijd.
Een paar weken eerder had Terpvinger zich echter plots teruggetrokken in zijn kelder zonder zich te verklaren. Het beviel me niet, maar hij was mijn meester. De man die mij, een arme jongen, in de leer had genomen. Zonder hem was ik nooit zover gekomen. Maar ook mijn geduld had grenzen.
Beneden trof ik mijn meester aan in het lamplicht, gebogen over een machine met een lopende band. Daarboven torende iets uit dat glom in het duister. Het leek een spinachtige automaton, uitgerust met acht dunne armen die waren voorzien van fijn gereedschap dat als uitvouwbare zakmessen aan de uiteinden was bevestigd.
‘Ben jij dat, Eron?’ vroeg mijn meester terwijl hij als een mol rondkeek onder de kap van de machine.
Met een betrapt gevoel stapte ik in het licht. ‘Ja, meester.’
‘Dus je hebt eindelijk een manier naar binnen gevonden,’ zei hij alsof het een vanzelfsprekendheid was. ‘Ach, ik ben toch klaar. Nu dit onderdeel vervangen is zal het lopen als een uurwerk.’
Met trage passen kwam ik dichtbij om de machine nader te bestuderen. ‘Ik geloof u, maar… Wat is het?’
Terpvinger overhandigde een horloge aan mij: ‘Bekijk het eens en vertel me wie het heeft gemaakt.’
Ik hield het horloge onder de lamp en klapte het open. De versieringen, de wijzerplaat, het uurwerk was duidelijk vervaardigd door Terpvinger.
‘En?’ vroeg hij ongeduldig.
Ik trok mijn bovenlip op. ‘U hebt het gemaakt.’
Hij schudde lachend zijn hoofd en tapte met zijn hand op de machine. ‘Nee jongen. De automaton heeft het horloge gemaakt.’
‘Onmogelijk!’ riep ik. Hoe kon een machine de finesses van een meester nabootsen?
‘Toch wel! Ik heb deze automaton met mijn eigen handen vervaardigd en met alle gereedschappen uitgerust die het nodig heeft.’ Terpvinger pakte de helm met elektrische contacten op, die Baudot hem had gestuurd. Vervolgens stak hij cilindervormige stekkers in de helm, die deze verbonden aan de automaton. ‘Met deze helm kan ik de machine alles laten maken zoals ik dat wil. De plaatsing van elk rad, elke schroef; alsof ik het met mijn eigen handen doe.’
Ik geloofde mijn oren niet. ‘De machine maakt ze,’ zei ik stellig. ‘U niet.’
‘Maar ik smelt samen met de machine,’ antwoordde hij. ‘Dankzij deze technologie is er geen verschil meer tussen mens en machine. Je zei zelf dat ons werk niet is te onderscheiden.’
‘Ik kan mij geen machine herinneren,’ onderbrak brigadier Skagen de getuigenis van de verdachte. ‘Ik ben in het atelier geweest na Terpvingers arrestatie en heb niets degelijks gezien.’
‘Dan hebt u niet goed genoeg gezocht, agent,’ protesteerde Haemer verongelijkt.
‘We zijn in de kelder geweest!’ drong de brigadier aan.
De inspecteur kwam tussen beiden. ‘Skagen, niet nu,’ zei hij. Hij wendde zich weer tot Haemer. ‘Waarom wist niemand dat Terpvinger een leerling had toen hij werd gearresteerd?’
‘Omdat hij geen leerling had op dat moment,’ antwoordde Haemer korzelig. ‘Mijn meester was er heilig van overtuigd geraakt dat deze automaton zijn eigen handgemaakte stukken produceerde. Ik vond het niets, maar kon er weinig aan doen… Echter,’ onderbrak hij zichzelf, ‘voordat ik verder ga moet ik u iets anders vertellen. In die tijd was ik namelijk al verloofd met mijn huidige vrouw, Alessia. Zij was een dochter van het invloedrijke Jonghans geslacht; één van de oudste regentenfamilies van Amsterdam.
‘Aha. Dat was het dus!’ zei Glysine met een uitgestreken gezicht. ‘Haar vader was één van de eerste slachtoffers van de Horlogemaker.’
‘Geloof mij of niet, inspecteur. Mijn liefde voor haar was oprecht en had niets met geld te maken.’ Hij ging voort met zijn getuigenis.
De dag nadat ik Terpvingers geheim ontdekte, had ik met Alesia afgesproken in een salon. Ik weet nog dat het een paar minuten voor twaalf was toen ik op de klok keek; het moment was aangebroken.
‘Ik heb wat voor je,’ zei ik tegen haar.
Alessia was opslag nieuwsgierig. ‘Oh, wat dan?’
Blind graaide in de diepe zakken van mijn kniebroek om van haar ongeduldige blik te genieten totdat ik het doosje te voorschijn haalde. Ik legde dit plechtig in haar hand en zei: ‘Dit is voor jou.’
Ze keek me aan alsof ik een grap uithaalde en klapte de deksel open. Haar ogen straalde als van een kind dat voor het eerst vuurwerk ziet. ‘Oh, Eron. Heb jij dat gemaakt?’ Met open mond haalde ze het horlogemedaillon uit het fluweel. 'Dat moet een fortuin hebben gekost.’
‘Niets is te duur voor jou, mijn lief. We zijn immers twee jaar verloofd.’
‘Oh, Eron… Ik weet niet of ik dit moet aannemen.’
‘Waarom niet? Toe,’ drong ik aan, ‘doe het voordat de klok slaat.’
Eindelijk mocht ik het medaillon om haar hals hangen en drapeerde de ketting over haar boezem. Op klokslag twaalf uur werd de ware aard van mijn meesterwerk onthuld. Het poortje onderin de wijzerplaat ging open en een vergulde vlinder kwam naar buiten, zijn met amber ingelegde vleugels fladderde. Ik voelde me drie keer zo licht toen ik haar verbazing zag.
‘Wat prachtig!’ bracht ze uit. ‘Ik heb nooit zoiets gezien.’
‘Nee,’ zei ik trots. ‘Dit is mijn eerste. Als ik het atelier van meester Terpvinger overneem zal ik deze aan het gilde presenteren en op de markt brengen. Het wordt ongetwijfeld een groot succes.’ Mijn succes om precies te zijn. Hoewel mijn meester niet eerzuchtig of jaloers was, zou mijn vinding op zijn naam komen te staan als ik het met hem zou delen. Nee, alles moest op zijn tijd gebeuren.
Alessia keek echter ongelukkig en vroeg me hoelang het nog zou duren. ‘Mijn vader stelde me van de week weer voor aan een andere knul, Eron,’ zei ze bedrukt. ‘En ik heb ook behoeftes.’
‘Mijn meester heeft niet lang meer,’ stelde ik haar gerust. ‘Dan zal je vader…’Ik sloeg dicht - Terpvinger! Nu mijn meester zijn machine had kon hij doorwerken zo lang als hij wilde.
Over de duivel gesproken! De salondeur ging open en Alessia’s vader, Vendoux Jonghans, kwam binnen. Vendoux was, op zijn zachts gezegd, een forse man. Hij had een fronsend gezicht waarvan je niet kon aflezen of hij blij of boos was.
‘Stond hij jouw plannen in de weg, Haemer?’ vroeg Glysine.
‘Eerder andersom,’ antwoordde Haemer. ‘Hij zag onze relatie als een verstoring van zijn dynastieke belangen. De enige reden waarom hij goedkeuring had gegeven aan onze verloving was mijn aanspraak op het atelier van Terpvinger. Hoe dan ook,’ zei Hamer en vertelde verder.
Alessia keek betrapt weg toen haar vader onze tafel naderde. Een normale reactie van haar, die mij soms het idee gaf dat ze zich voor mij schaamde.
Zonder te groeten stopte Vendoux zijn sigaar in de asbak op de tafel. ‘Ik hoorde dat je meester voor langere tijd niet meer in zijn atelier is gezien,’ zei Vendoux zonder me aan te kijken. ‘Ik hoop dat hij in orde is.’
‘Ja, hij is op reis. Hij zal een dezer dagen terugkeren.’
Vendoux trok een wenkbrauw op. ‘Op zijn leeftijd? Heeft hij niets beters te doen? Tijd is geld... Over de tijd gesproken,’ mopperde hij terwijl hij zijn zakhorloge te voorschijn trok. Hij keek er verontwaardigd naar, tikte op het glas en schudde het driftig alsof het een rammelaar was. Toen dat ook niet leek te werken bromde hij iets obsceens en zei: ‘Die kan ook weg.’
Ik keek hem met verwijten aan - zo’n mooi antiek horloge? De barokversiering was ook nog eens onmiskenbaar Zwitsers.
‘Ik kan hem nog repareren,’ pleitte ik, maar heer Jonghans was onverbiddelijk.
‘Onzin. Kapot is kapot. Wat je nieuw koopt is nog beter ook. Weg ermee!’
‘Maar…’
‘Niks maar! Luister, beste jongen,’ preekte Vendoux. ‘Ik hoop dat jij je werk serieuzer neemt dan je meester. Terpvinger had een bekende naam kunnen zijn. Als hij een goed zakenman was, had hij meer personeel in dienst genomen en goedkopere horloges op de markt gebracht. Niet alles hoeft een kunstwerk te zijn.’
‘Ja, dat was alles waar Vendoux Jonghans aan dacht,’ zei Haemer zich uitstrekkend. ‘Guldentekentjes.’
Glysine bestudeerde het medaillon dat de brigadier aan hem had overhandigd. Hij vroeg aan Haemer: ‘Is dit het horloge wat u aan uw vrouw heeft gegeven?’
‘Ach, ze heeft er afscheid van genomen,’ zei hij melodramatisch. ‘Het is al die jaren nooit kapot gegaan. Ik grapte dat het kwam door de liefde die ik er in had gestoken.’
‘Voor haar, of je werk?’ vroeg Skagen.
Haemer keek hem aan met een dubieuze lach die rond zijn mondhoeken zweemde: ‘Ik heb al mijn liefde in mijn vrouw gestoken, brigadier.’ Vervolgens ging hij door met zijn verhaal.
De toekomst die ik voor mijzelf had uitgestippeld liep spaak toen Terpvingers machine eenmaal op volle toeren draaide. Het ding produceerde aan de lopende band zakhorloges die tot op de duizendste van een seconde gelijk liepen. Onze prijzen werden lager en we verkochten beter dan ooit. Uiteindelijk had mijn meester geen behoefte meer aan een leerling. Ik verviel in de rol van een veredelde winkelbediende die de meest wanstaltige figuren van nieuwe uurwerken voorzag.
Desondanks probeerde ik me dienstbaar op te stellen tegenover mijn meester. ‘Kan ik wat doen? Wat reparaties misschien?’
‘Eh, nee,’ antwoordde Terpvinger verontschuldigend. ‘Die zijn allemaal al gedaan. Misschien kan je de toonbanken eens afstoffen.’
Ik werd een uurwerktechnicus die alles deed wat niets met uurwerken te maken had. Dat frustreerde mij zo dat ik ervan overtuigd was dat Terpvinger me weg wilde pesten. Op een dag had ik het gehad en viel tegen hem uit: ‘Ik heb alles schoongemaakt. Wel drie keer! Ik ben een horlogemaker, verdomme! Geen dienstmeid!’
De oude man reageerde bekoeld. ‘Hm, tja. Misschien wordt het dan tijd dat jij… ehm.’
‘Wat? Dat ik elders naar toe ga?’ snauwde ik impulsief.
Hij fronste. ‘Ik wilde voorstellen dat jij een bestelling wegbracht. Maar als je er echt zo over denkt, dan...’
Terpvinger ging niet eens de discussie aan toen ik dreigde met ontslag. Na al die jaren trouwe dienst kon ik het atelier verlaten als een verpauperde fabrieksarbeider.
Voor hem had ik tot op het tandvlees gewerkt, maar nu werd ik aan de kant geschoven voor een machine!
Het was niet het einde van mijn ongeluk. Op een dag verscheen mijnheer Jonghans voor mijn deur. Hij liet zichzelf binnen zonder te vragen.
‘Zo, meneer Haemer. Ik begrijp dat uw kans op de werkplaats verkeken is.’
Ik probeerde mijn gemak te houden. ‘Daar lijkt het op. Maar dat is niet erg. Ik heb al plannen gemaakt om…’
‘Wat? Jij voor jezelf beginnen! Heb je enig idee wat daarbij komt kijken?’
Ondanks zijn verwijten trachtte ik diplomatiek te blijven. ‘Natuurlijk. Ik heb veel ervaring en ken de leveranciers en groothandelaars. Ik meen…’
‘Dat dondert niet!’ bulderde hij. ‘Ken jij je klanten? Heeft iemand ooit van jou gehoord? Jij mag blij zijn als je prulletjes langs de straat kan venten met die chagrijnige kop van je.’
‘Maar…’
‘Nee!’ viel hij me in de rede. ‘Ik heb je meer dan twee jaar de tijd gegeven om iets van je carrière te maken. Genoeg is genoeg. Alessia verdient beter dan een dromer als jij. De verloving is verbroken!’
Van Alessia vernam ik niets meer. Ik probeerde haar te schrijven en stuurde zelfs telegrammen, maar al mijn berichten bleven onbeantwoord.
Noodgedwongen moest ik mijn laatste spaargeld uitgeven terwijl de rekeningen binnen bleven komen. Ik deed pogingen om bij te klussen. Helaas wilde niemand iets weten van Eron Haemer, terwijl de grootste prutsers de meest wanstaltige troep verkochten onder oude merknamen. Uiteindelijk was ik gedwongen turf te steken buiten Amsterdam, waar het waterpeil was gezakt nadat ze de Zuiderzee hadden ingepolderd. De graafmachines torende nog hoog boven het verschiet uit. Machinale reuzen die hun arbeid reeds hadden verricht. Nu waren het niets meer dan roestrode kooien die werden bewoond door grote vogelpopulaties. In hun schaduw sleet ik de dagen die werden bepaald door tijdstabellen die op de seconde werden geklokt door overijverige voormannen. Als mijn dienst er op zat, stond de volgende arbeider al klaar om mij te vervangen, en vice versa. Het ritme was zo geestdodend dat het elk element van mijn leven ging domineren. Ik ging precies op tijd naar bed, stond op het juiste moment op, om elke ochtend op dezelfde tram te stappen zodat ik altijd op hetzelfde tijdstip arriveerde. Dag in, dag uit. Terloops werd de grond dieper en dieper uitgegraven totdat het veen boven mijn hoofd torende.
Op een dag had ik een helder moment. Ik werd mij daardoor bewust van mijn verval. Ik keek om mij heen en zag iedereen op dezelfde plek staan om dezelfde handelingen uit te voeren, als automata.
Op dat moment kwam een automobiel over de dijk rijden die mijn aandacht trok.
Het was Vendoux Jonghans die, al sabbelend aan zijn sigaar, vanuit zijn dure bak op ons neer keek.
Uit schaamte keek ik de andere kant op in de hoop dat hij me niet zou herkennen. Ik stak vloekend mijn spade in de turf. Ik wou dat hij gewoon kon verdwijnen. Dan was ik nog verloofd. Dan had ik misschien een atelier. Dan zou iedereen mijn meesterschap erkennen!
Inspecteur Glysine kruiste zijn armen. ‘Allemaal heel tragisch Haemer. Ik snap dat je Jonghans en Terpvinger te grazen wilde nemen. Maar waarom al die anderen?’
Haemer gniffelde en leunde over de tefel. ‘Daar,’ zei hij terwijl met een vinger op de tafel tikte. ‘In de polders, begon ik te begrijpen hoe de wereld werkte. Een zekere geleerde heeft ooit gezegd dat God een klokkenmaker is die op afstand toekijkt hoe al zijn raderen en systemen elkaar aansturen… Ik ben het niet met hem eens. God is geen klokkenmaker, maar een uurwerktechnicus. Hij kan alles bouwen, zoals de mens. Maar de mens kan niets anders dan observeren hoe de mechanismen om ons heen ons aandrijven en beteugelen.’
‘Wat heeft dat met turfsteken te maken, als ik vragen mag?’
Haemer leunde naar voren. ‘Ik geloof in het Rad van Fortuin, inspecteur.’ Vervolgens tekende hij met zijn vinger een opwaartse halve cirkel in het luchtledige. ’Op één moment draait u aan het rad mee omhoog…’ Vervolgens tekende hij het wiel af met een neerwaartse beweging. ‘ …op het andere wordt het wiel omgegooid en eindig je onderaan. In de moerassen realiseerde ik hoe deze wielen in elkaar steken. Ze draaien tegen elkaar in, niet waar?’
‘Het geluk van de één, is de pech van de ander?’ raadde Glysine.
Haemer wees hem instemmend aan. Ik eindigde onderaan het rad terwijl mijn meester het voor de wind ging.’ Haemer grijnsde. ‘Als zijn rad de andere kant op was gedraaid zou ik zijn atelier hebben overgenomen, en hij...’ Toen slaakte hij een zucht en vertelde verder.
Hoe dan ook, ik eindigde in het veen. Daar ik werd bestolen, bedrogen en uitgebuit. Mijn ooit zo fijne vingers werden ruw en dik. Mijn droom om een eigen atelier te beginnen werd mijn enige drijfveer in het leven. Op goddeloze uren zwoegde ik bij het licht van een gaslamp aan mijn tweede vlinderklok. Pas nadat ik met een pincet de laatste onderdelen op hun plaats zette, durfde ik opgelucht adem te halen. Eindelijk was het klaar! Meer moe dan voldaan schroefde ik achteloos het horloge dicht en stak de opwindsleutel in de achterkant. Ik hield de klok in mijn ene hand de sleutel in de andere terwijl ik het uurwerk opwond. Het geratel heugde mij en het getikt bracht mijn hart tot rust. Mijn hart sloeg op het ritme van het uurwerk en met elke tikkende seconde voelde ik mijn hart lichter worden. Op dat moment was ik even gelukkig… Totdat mijn horloge als een scherfgranaat uiteen spatte!
Bevroren keek ik toe hoe de onderdelen door de lucht vlogen en als knikkers over de grond stuiterden. Mijn creatie, mijn hoop! Naar de Filistijnen! Tierend viel ik op mijn knieën te midden van de losse onderdelen, totdat ik me bewust werd van de pijn aan mijn hand. Luid hijgend staarde ik naar de zilveren pin die uit de muis van mijn hand stak. In een reflex trok ik de pin, waaraan oorspronkelijk de vlinder had gezeten, uit de wond. Godsamme, dacht ik. Als ik dit horloge volledig had opgewonden, was die pin dwars door mijn hand geschoten.
Langzaam drong het tot me door dat mijn meesterwerk een gevaarlijke mislukking was. Een mislukking! Al mijn werk… Voor niets geweest!
De volgende ochtend werd ik op de vloer wakker tussen de raderen en verscheurde bouwtekeningen. Ik had mijn wekker niet gezet en was te laat voor mijn werk, wat ontslag betekende. Ik had niets meer: geen geld, geen droom, niets!
Tijd verstreek en rekeningen stapelde zich op voor mijn deur. Nog even en ik zou eindigen in de goot... Ik, een meester-uurwerktechnicus! Ik kon er niet meer tegen en moest mijzelf vergelden.
Op een nacht brak ik in bij Terpvingers atelier en begaf mij naar de kelder waar ik de gewraakte machine aantrof. Grijnzend hief ik mijn koevoet boven mijn hoofd. Ik was klaar om de eerste sloeg toe te brengen om dit monster uit mijn leven te verwijderen... tot ik de helm zag liggen. Met de koevoet geheven staarde ik gebiologeerd naar de helm die de machine kon bedienen. Het gaf me een idee. Een duivels idee. Mijn vlinderhorloge! Als de machine mijn ontwerpen ging maken zouden zijn klanten verwond raken. Terpvingers klanten verdienden niets minder. Als het bekend werd dat zijn ontwerpen gevaarlijk waren dan... dan was hij geruïneerd! Ik liet de koevoet vallen en zette de helm op.
Wat ik toen ervoer was boven verwachting. Het was ongelofelijk! Mijn onderbewuste vloeide samen met de automaton. Het was net zoals Terpvinger beschreef, alsof de acht armen de mijne waren. De automaton kroop als het ware in het uurwerk en bewoog zich als een spin in zijn web tussen de tandwielen. Met angstaanjagende efficiëntie kon ik alle onderdelen op hun plek zetten en nam fouten waar met zijn ogen, die ik anders nooit had kunnen waarnemen. Het was een peulenschil om de horloges tot op de duizendste van een seconde gelijk te laten lopen en om mijn eigen toevoeging te verbergen onder de wijzerplaat.
Toen ik het atelier ontvluchtte maakte ik zoveel mogelijk horloges buit, waardoor het leek op een gewone inbraak. Een paar dagen later lagen de nieuwe zakhorloges in de etalage.
Gniffelend stond ik voor het raam om de nieuwe stukken te inspecteren en loerde langs mijn ooghoeken naar een heer die binnenliep. Handenwrijvend keerde ik mijn rug toe met de gedachte dat het nog maar een kwestie van tijd was.
En de tijd kwam, maar sneller en hevig dan ik had verwacht…
Intussen staarde Glysine naar een vergeeld krantenartikel dat tussen de vellen van het dossier lag.
Patriciërs omgekomen onder verdachte omstandigheden
Gedurende de afgelopen dagen zijn meerdere leden van de aristocratie van Amsterdam omgekomen bij opmerkelijke ongevallen. Meerdere getuigen hebben verhaald dat de betreffende personen door zakhorloges om het leven zijn gebracht. 'Mijnheer Jonghans had mij zijn nieuwe horloge getoond en wondt deze op…' vertelde één van hen. '…Toen leek het net of een spijker uit de wijzerplaat schoot en hem in de keel trof.'
De gendarmerie heeft nog geen commentaar gegeven…
Glysine streek over zijn kin. Wel heel toevallig dat het eerste slachtoffer Vendoux Jonghans betrof.
Intussen vertelde Haemer op dramatische toon verder.
Het krantenpapier kreukelde in mijn vuisten - Dood? Vendoux Jonghans was dood? Wanhoop en spijt maakten zich meester van mij. Doden was nooit mijn intentie geweest!
Dezelfde avond keerde ik terug naar het atelier van meester Terpvinger. Het was geen bewuste beslissing, maar radeloosheid. Ik zou u ook niet kunnen vertellen wat ik tegen Terpvinger zou hebben gezegd als ik de gendarmerie niet voor zijn atelier had aangetroffen. De moed zakte mij in de schoenen toen ik tien geüniformeerde agenten voor zijn deur zag staan.
Beschaamd sloop ik een steeg in waar ik door mijn knieën zeeg. Ik hoorde Terpvinger nog smeken toen hij werd afgevoerd. En ik deed niets.
‘U meent het. Als ik het me goed herinner is Terpvinger publiekelijk gewurgd op de Dam,’ zei Skagen beschuldigend. ‘En is zijn lichaam boven de galgenput van de Volewijk gehangen.’
‘Het is waar,’ bekende Haemer. ‘Ik ben nog over het IJ gevaren hem te bezoeken op het galgenveld. Vanaf de oever deed de stenen galgenconstructie boven de put me denken aan een Luikse regulateur-klok. Ik weet nog hoe zijn kooi als een pendule heen en weer slingerde door toedoen van de kraaien die de laatste restjes van zijn botten pikte. Alessia zei toen nog dat het zijn welverdiende loon was… Wist zij veel.
‘Oh, excuus,’ verontschuldigde Haemer terwijl hij zichzelf in de rede viel. ‘Ik loop op de zaken vooruit. Na Terpvingers executie liep ik Alessia tegen het lijf... Kijk inspecteur. Onze tandwielen staken zo in elkaar dat zijn dood tot mijn fortuin leidde.’
Glysine liet zijn montuur op neer over zijn neusbrug glijden. ‘Aha.’
‘Mijn Alessia,’ verzuchtte Haemer. ‘Op dat moment stond niemand onze vereniging nog in de weg. Nou ja, op haar nieuwe verloofde na dan.’ Haemer glunderde. ’Maar toen waren zoveel van mijn horloges in omloop... Een ongelukje zit in een klein hoekje.’
De inspecteur legde met een klap zijn pen op tafel. ‘Dus hij werd uw eerste bewuste slachtoffer? Wat is er gebeurd Haemer? Je zei dat je gebroken was toen Terpvinger werd gearresteerd.’
Zijn mondhoeken krulden nog verder op. ‘Toen mijn tandwiel eenmaal in de juiste richting draaide moest ik blijven smeren, inspecteur. Alles moet onderhouden worden.’
‘Was u bang dat uw wiel terug zou draaien?’ vroeg Skagen.
‘Erger!’ antwoordde Haemer. ‘Stil zou staan. Als één wiel stopt, stoppen er meer. Hoeveel innovatie heeft u de laatste jaren gezien, agent? We hebben de Grote Oorlog gehad. De Russische Revolutie. Toch regeert dezelfde elite en de arbeiders worden nog steeds uitgebuit! Hoeveel tandwielen in het systeem moet ik slopen voordat ze weer gaan draaien? Hoeveel moeten sterven voordat het verandering oplevert?’
‘Dus u wilt verandering,’ concludeerde Glysine.
Met geheven vuist sprong Haemer op uit zijn stoel en riep: ‘Ik wil het systeem breken!’
Skagen duwde hem terug in zijn stoel. ‘Blijf zitten jij!’
Haemer keek hem gekrenkt aan en trok zijn gilet recht.
Glysine wachtte totdat de verdachte weer recht zat en vroeg: ‘Hoe wilde u dat doen, Haemer?’
‘Door middel van experimenten,’ antwoordde hij. ‘Bijvoorbeeld, stel u eens voor dat de stadwacht één dag niet meer zou functioneren.’
‘Dan zou in Amsterdam een tweede Parijse Commune plaatsvinden,’ antwoordde Glysine in de woorden van de commissaris.
‘Er is maar één manier om daar achter te komen,’ zei Haemer en neeg zijn hoofd.
In de cel viel een opmerkelijke stilte viel, op het getik van Glysine eigen zakhorloge na. In de tussentijd probeerde Glysine te bepalen of Haemer een dreigement maakte of dat hij gewoon aandacht wilde. Glysine legde zijn bril op tafel en stond op. ‘Waarom ben je zo trots, Eron?’
De Horlogemaker keek op. ‘Pardon?’
Glysine greep hem bij de kraag en trok hem naar zich toe. ‘Je verstond me prima! Je mag dan al die tijd zijn ontkomen, nu staat u op het punt te eindigen in dezelfde kooi als je meester.’
‘Dat zullen nog wel eens zien,’ sputterde Haemer.
‘Oh, dat zullen wij,’ reageerde Glysine honend. ‘Je zult worden veroordeeld als de Horlogemaker, je zal worden gewurgd als een horlogemaker en de geschiedenis ingaan als iemand die handig was met horloges.’
‘Oh, maar ik kan meer vervaardigen dan horloges inspecteur,’ antwoordde Haemer.
‘Noem eens wat, Horlogemaker.’
Elke keer als Glysine hem bij die naam noemde werd Haemers hoofd roder: ‘Ik verzeker u. Ik ben een uurwerktechnicus.’
‘In dat geval is het jammer dat je niet zo herinnerd zal worden,’ zei de inspecteur en duwde hem terug in de stoel.
Zwijgend trok Haemer zijn vest weer recht toen Glysine zich van hem afwendde.
‘Ik groet u, heer. Uw eega zal dadelijk arriveren. Zijn er nog dingen die u nu wil verklaren?’
‘Eén ding,’ zei Haemer korzelig. ‘Ik houd er niet van om te worden onderschat, inspecteur.’
Glysine had schik in zijn opmerking. ‘Ik zal er aan denken. Tot ziens, meneer de Horlogemaker.’
Na het verhoor liepen Glysine samen met de brigadier over de gangen. Het lachen was hem intussen vergaan omdat de vragen door zijn hoofd bleven spoken – Heeft Haemer al die verhalen verzonnen? Waarom? Zou hij nog een troef in handen hebben? Hij keek naar het medaillon van mevrouw Haemer. Het was zijn eerste vlinderhorloge. Mogelijk even dodelijk als al Haemers andere. Uit nieuwsgierigheid draaide hij aan de vlindermoer.
Terloops bromde de hoofdagent: ‘Ik was er zeven jaar geleden bij toen Terpvingers atelier werd onderzocht. Er was geen machine in de kelder.’
‘Wacht even,’ onderbrak. Glysine hem. Demonstratief draaide hij aan de vlindermoer die los in het horloge leek te zitten. ‘Dit ding is kapot!’
De brigadier streek over zijn kin. ‘Verklaart waarom zijn vrouw nog leeft.’
‘Maar Haemer zei dat het ding nog werkte.’
‘Dan loog hij. Hij loog over de machine en hij heeft hij Jonghans bewust vermoord om Terpvinger de schuld te geven. Trouwens, zou je ingenieuze machine alleen gebruiken maar om dodelijk horloges te maken?’
Glysine staarde naar het kapotte horloge: ‘Dat is een goede vraag… Is zijn vrouw al gearriveerd?’
‘Waarschijnlijk. Hoe zo?’
De commissaris stond al samen met mevrouw Haemer voor de cel van haar man, toen Glysine aan kwam. Mevrouw leek aangedaan. Roerloos keek ze door het luikje naar binnen met een gemaakte glimlach op haar gezicht. Het verbaasde Glysine hoe jeugdig zij er nog uitzag ondanks dat ze de dertig was gepasseerd.
‘Wat doet mevrouw hier?’ vroeg Glysine zachtjes aan de commissaris.
‘Gewoon een formaliteit. Mevrouw stond erop dat ze haar echtgenoot zou zien voor ze haar getuigenis gaat afleggen.’
‘Is dat verstandig?’
‘Het kan toch zeker geen kwaad.’
Intussen staarde Mevrouw Haemer door het kijkluikje naar haar man. ‘Zou ik,’ vroeg ze, ‘mijn echtgenoot, mogen spreken?’
‘Het spijt me, mevrouw,’ verontschuldigde de commissaris. ‘Maar dat is op dit moment niet mogelijk.’
‘Zou ik, mijn echtgenoot, mogen spreken?’ herhaalde ze op dezelfde toon als een vastgelopen platenspeler.
‘Nee, mevrouw. Echt niet.’
‘Zou ik, mijn echtgenoot, mogen spreken?’
Glysine trok een wenkbrauw op. ‘…Mevrouw. Hoorde u ons?’
‘Zou ik, mijn echtgenoot, mogen spreken?’ herhaalde ze nogmaals. ‘Zzzz-Auw-aahh!’ De vrouw begon te ratelen als een drilboor en minstens zo luid. De vloer trilde onder hun voeten en de agenten moesten hun oren beschermen tegen het helse geronk. De inspecteur kromp in elkaar terwijl zijn trommelvliezen bijna scheurden onder het geweld. De duistere, melancholieke wijs klonk als de duivel die zijn klauwen over een schoolbord kraste op het ritme van een stoommachine. Het ging door en door, als een helse symfonie. Beelden van tientallen fabrieken schoten door zijn hoofd; van honderden machines die tegelijkertijd het gehoor van de arbeiders beschadigden.
Plots was het stil. Glysine haalde langzaam zijn handen van zijn oren en keek om zich heen terwijl hij overeind krabbelde.
Voor hem lag Skagen op de vloer met rode striemen in zijn hals. Dood.
Daar stond mevrouw Haemer en ze hield de commissaris op bij zijn keel. Glysine herkende het vergulde handvat in de buik van mevrouw Haemer. Het lemmet van het wapen dat onbevlekt uit haar rug stak leek haar niet te deren. Glysine’s ogen volgde de commissaris toen hij viel. Het levenloze lichaam had de grond nog niet geraakt, of de vrouw had zich van de inspecteur afgewend en reikte naar de sleutels die aan Skagens riem hingen.
‘Een automaton…’ sputterde Glysine. ‘Ze is een robot!’
Haemer peuterde iets uit zijn oren terwijl hij werd vrijgelaten en wierp twee vergeelde buisjes voor Glysine op de tegels. ‘Nou inspecteur?’ vroeg Haemer terwijl hij met een pink in zijn oor wroette. ‘Zal ik nog steeds als de Horlogemaker worden herinnerd?’
Glysine schudde beduusd zijn hoofd.
‘Dat dacht ik ook.’
‘Waar is uw vrouw? Uw echte, bedoel ik.’ vroeg Glysine.
‘Ach…’ begon Haemer weemoedig. ‘Op een dag was haar medaillon uiteen gespat en had haar nek opgehaald. Tja, prototypes. Ik vond het toepasselijk dat mijn eerste automaton op haar leek. Hoe dan ook bleek ze uitermate geschikt om de commissaris uit de weg te ruimen en vrij baan te maken voor wat verandering.’
‘U bent krankzinnig!’
Haemer bleef rustig onder de beschuldiging en zei: ‘Nee, inspecteur. Ik ben een uurwerktechnicus.’
Dankaert Lexicon beheert het steampunkblog Tupperware Steampunk, waarop hij ook regelmatig verhalen publiceert.
http://tupperwaresteampunk.nl
Witkop op het randje van de echte dood
Terrence Lauerhohn
Witkop kroop op handen en voeten naar de balie van De Balie. ‘Pil,’ kreeg hij raspend en met veel moeite uitgebracht.
‘U hebt als het goed is een reservesetje meegekregen, agent,’ zei de klerk die hij had aangesproken.
‘Weg. Gestolen,’ kraakte hij terug. Met één trillende hand aan de messing reling trok hij zichzelf omhoog, tot het puntje van zijn neus op de leuning lag.
Het mannetje aan de andere kant dook weg en kwam tevoorschijn met een stapeltje formulieren. ‘Zonder compleet ingevuld aanvraagformulier kan ik u geen nieuwe meegeven.’
‘Geef me godverd…’ Witkop zag sterretjes voor zijn ogen. Zijn voorhoofd beukte tegen het marmeren tafelblad. Het viel hem op dat de scherp afgetekende aderen in het gesteente op hem afkwamen en zich als waterige lijntjes weer terugtrokken. Zijn hoofd bonsde. Hij rook een verschroeiende geur. Moeizaam staarde hij de onverstoorbaar toekijkende, troebele klerk aan.
‘Ik zie en ruik dat er haast geboden is, agent. Ik zal u daarom tegemoetkomen. U hoeft ze ditmaal niet in drievoud in te vullen.’
Er werd een pen voor zijn ogen gehouden. Was er maar een mogelijkheid om de goeie ouwe, ouwerwetse manier tegen die verdomde klootzak te gebruiken, ging door zijn brandende hersenen. Hij greep het aangeboden schrijfgerei vast en krabbelde haastig, in onleesbare hanenpoten alle formulieren vol, waar dat nodig was.
‘Als ik dan even uw penning mag controleren, is het daarna helemaal in orde.’
De laatste woorden kwamen in flarden. Met zijn laatste krachten smeet Witkop zijn penning op het marmer. Hij hoorde nog dat de klerk iets zei over ‘gaan halen’ en zakte naar de grond, waar het zwart voor zijn ogen werd.
‘Agent Witkop Rufus Hofmans!’ De stem klonk bars. Witkop voelde dat hij op zijn rug lag, op iets zachts. Door zijn gesloten oogleden zag hij een fel licht schijnen. Zijn neusholtes vulden zich met de stank van verschroeid vlees, chloroform en joodtinctuur.
‘Agent Hofmans, reageer!’ beval de stem kortaf.
Het licht sputterde en er knetterde iets. Zijn armen kon hij niet bewegen. Ze wilden wel, maar ze werden tegengehouden door stevige banden.
‘Herkent u de naam?’ vervolgde de man die tegen hem had gesproken.
Hij knikte. Zijn hoofd voelde aan alsof het van lood was gemaakt. ‘Dat ben ik,’ mompelde hij.
‘Uitstekend. Verroer u niet teveel,’ werd er gewaarschuwd.
Het bewustzijn keerde langzaam helemaal terug. Witkop besefte dat hij op een operatietafel lag. Hij wist dat hij ingesnoerd lag en dat een ontelbaar aantal kabels en elektroden hem in leven hielden. De energie van duizend bliksemflitsen vloeide door zijn lichaam. Hij opende zijn ogen. Drie koperen bollen, recht boven zijn gezicht, vonkten elektrisch geladen deeltjes naar elkaar.
‘U leeft, agent. U leeft.’ De man, een dokter in een witte jas, zei het bedaard, wat Witkop geruststelde. Het knetteren stopte. Het licht doofde. De arts maakte hem los van de elektroden en kabels. Als laatste werden de klemmen aan de moeren in zijn slapen weggehaald. Een stukje neus van de man en het deel van zijn gezicht dat eronder zat gingen schuil achter een lichtgroene mondbescherming. Hij hief een injectienaald met daarin een troebele vloeistof op en tikte tegen het glas. De stof voor zijn mond rimpelde toen hij verderging: ‘Voorzichtig met bewegen. Weet u hoeveel hechtingen ik heb moeten aanbrengen? Uw rechterarm hebben we niet kunnen redden.’ De arts injecteerde de vloeistof in de aangenaaide arm, waardoor de schrijnende pijn van de operatie onmiddellijk een lichte jeuk werd. ‘U zult zich heel even duizelig voelen. Dit helpt de pijn te verdrijven tot u uw gebruikelijke medicijn inneemt,’ mompelde de man en legde de geleegde spuit op een tafeltje.
Witkop verdraaide zijn hoofd en bekeek het nieuwe lichaamsdeel. Het trilde een beetje voor zijn ogen door de inwerking van de verdoving op zijn geest, maar het beeld was helder genoeg om details te kunnen onderscheiden. ‘Kolere,’ fluisterde hij. Als er iets was waar hij een afschuwelijke hekel aan had, dan was het wel een opzettelijke aantasting van levende huid. Deze nieuwe rechterarm zat er vol mee. Van pols tot en met zijn schouders, waar de verse littekens een afscheiding vormden. Belachelijke tatoeages. Krullen en lijnen zonder herkenbare betekenis. Vanuit het midden van die wirwar keek een vrouwengezicht hem ondersteboven aan. Ze keek scheel. ‘Kolere,’ herhaalde Witkop gelaten.
‘Ledematen zijn momenteel schaars, agent. U zult het ermee moeten doen.’ De man zuchtte. ‘Ach, ik herinner me de overvloed, die van de grote oorlog. Een keur aan wat ik nodig had om u te herstellen was er tot mijn beschikking. Weet u…’ zijn prikkende oogjes leken vochtiger te worden. ‘Ik ben een vakman. Een vakman heeft goede materialen nodig. Jammer genoeg…’
Witkop voelde niets toen de arts een naald en draad door zijn vel haalde.
‘Jammer genoeg kan ik tegenwoordig slechts uit misdadigers kiezen. Derdehandsjes. murwmakers van het ergste soort. Die waar Landsbelang de tweede levenvergunning van intrekt. Er is een klein voordeel, agent,’ zei de man en knoopte daarna de laatste hechting vast. ‘Ze zijn vaak jong en daarom is de staat van hun lichamen over het algemeen redelijk gezond. Dat vermindert de kans op afstoting. Ik adviseer u om uw dosis wederopstandingspillen voorlopig te verhogen, naar een dubbele hoeveelheid.’
De chirurg hielp hem overeind en onderzocht hem. Witkop voelde vaste grond onder zijn voeten en bibberde op zijn benen voordat hij zijn balans terugvond.
‘U bent in orde. En u moet direct door naar de secretaris-generaal.’ De man trok zijn bebloede schort uit en gooide het in een rieten mand. Daarna wees hij naar de deur. ‘Ik zal een receptje voor u achterlaten bij de balie. Goedendag, agent Hofmans.’
‘Dank u en van hetzelfde,’ antwoordde hij schor. Hij verliet enigszins wankel de operatieruimte. In de kamer ernaast hingen zijn kleren over een stoel.
‘De secretaris-generaal,’ sprak hij vertwijfeld tot zichzelf, terwijl hij zijn broek dichtknoopte. ‘Ik ga er nu echt van langs krijgen,’ zei hij en legde een strik in de veters van zijn schoenen. ‘Hij heeft me wel opnieuw tot leven laten wekken,’ vervolgde hij glimlachend. Met zijn originele hand stopte hij zijn overhemd in zijn broek. ‘Maar misschien is dat wel om me eerst op mijn falie te kunnen geven en dan alsnog in te laten slapen,’ fluisterde hij beangstigd. Daarna keek hij in de spiegel en trok zijn vlinderdas recht. Hij snoof eens flink en blies hard door zijn mond uit. Niet zo kordaat stapte hij de gang in die naar het kantoor van de secretaris-generaal voerde.
Onderweg telde hij alle zeshonderddrieenvijftig zwarte en witte tegels die de vloer bedekten. De concentratie die nodig was bij het tellen verdreef zijn angst helaas niet. Zijn knieën knikten tijdens de laatste meters naar de deur van het zo gevreesde kantoor.
Er stond een kantoorklerk buiten die deur. ‘Agent Hofmans?’
‘Ja,’ antwoordde Witkop.
‘De secretaris-generaal wacht, agent.’ Het mannetje legde een enorme klemtoon op het woord 'wacht'. Hij opende de deur. Zijn rechterhand wees naar binnen.
Witkop passeerde de klerk die de deur achter hem sloot en zelf aan de andere kant ervan bleef.
Daar stond hij dan. Alleen. Tussen twee rijen imposant gekrulde pilaren die een dertig meter hoog, gewelfd plafond droegen. Zes gigantische kroonluchters, gevuld met tientallen glazen lichtbollen -een elektrische techniek waarvan het gebruik alleen aan hoogwaardigheidsbekleders en een paar van hun maîtresses was voorbehouden- beschenen de in rococostijl uitgevoerde wand en plafondschilderingen. Geen daglicht. Nergens ramen.
‘Agent Hofmans,’ galmde een stem vanachter een verhoogd, eikenhouten bureau dat aan de overkant van de hal was geplaatst. ‘Loop door naar het midden en blijf daar staan.’
Hij begon te lopen. Exact waar hij dacht dat het midden was, stopte hij.
‘Dit gesprek wordt opgenomen. Ik raad u aan om nergens iets bij te verzinnen, of helemaal te verzinnen. Al uw beweringen worden op hun waarachtigheid nagetrokken.’
Wat hij van de secretaris-generaal kon zien, waren een plukje spierwit haar en een lorgnet met ronde, zwarte glazen, die werd vastgehouden door benige vingers. Tussen de glazen priemde een onooglijk neusje, waaronder een haveloos snorretje niets aan het zielige uiterlijk verbeterde.
Vooraan op het bureau stond een klankregistrator. Van de naald die groeven in de ronddraaiende cilinder sneed, krulden reeds dunne slierten was. Witkop besloot om vanaf de eerste zin goed op zijn woordkeus te letten en bij alles wat hij ging vertellen, overtuigend te blijven klinken.
‘Agent Hofmans. Legt u me eens uit wat de oorzaak is van uw opzichtige landing met een IJzeren Stad toestel?’ De secretaris-generaal had een stem die paste bij de benauwende situatie. Elke toonbuiging die met vriendelijkheid verward kon worden was afwezig, waarschijnlijk zeer bewust.
Het krassen leek Witkop echter een aangeboren eigenschap van zijn hoogste baas. ‘Ik was op sterven na dood, mijnheer,’ antwoordde hij in de richting van de uitgestoken opnamehoorn.
‘Het gaat mij om het toestel. Hoe komt u daaraan? Uw angst om te sterven interesseert me niet,’ mompelde de secretaris-generaal na de eerste twee zinnen.
Witkop vertelde wat hij had meegemaakt. Eén leugentje dat zijn lot kon verzachten, durfde hij wel aan. Dus loog hij daarom waarom hij had gekozen voor de goeie ouwe, ouwerwetse manier om de murwmakers te overrompelen. En dat hoogjoffer Madeleine vooral zeer tevreden was over die keuze, vergat hij er niet bij te fantaseren.
‘U bent hoogjoffer Madeleine kwijtgeraakt?’ werd er bits gevraagd na het afronden van zijn betoog. ‘U had haar direct hiernaartoe moeten brengen!’ ging de secretaris verbolgen verder.
‘Ze vroeg me zelf om haar in het geniep naar huis te begeleiden, mijnheer.’ Witkops benen voelden aan alsof ze zijn gewicht niet meer wilden dragen.
‘Dus u dacht haar veiligheid in uw eentje te kunnen waarborgen? U had niet naar haar moeten luisteren, agent. Nu is ze dood, neem ik aan?’
Helaas kon hij niets ontkennen. Na het zien van de half gestreken vlaggen die de torens van de IJzeren Stad tooiden leek dat inderdaad zo te zijn.
‘Ze had gelijk, agent. Ze is vermoord door de lui die ze van verraad verdacht.’
Witkop was verrast. De secretaris-generaal verzachte zijn stem en verlaagde de onvriendelijkheid die erin school.
‘We hebben eerder een gesprek met elkaar gehad,’ ging hij op die goedmoedigere toon verder. ‘Hoogjoffer Madeleine wilde de wapenstilstand tussen onze staten respecteren. Ze heeft mij tijdens ons onderonsje deelgenoot gemaakt van een grote bezorgdheid omtrent een mogelijke verstoring hiervan. Ik ben na haar bezoek net als zij overtuigd van een op handen zijnde rebellie. Die wordt aangevoerd door verschillende hoogjonkers en de boutmeesters die hen trouw zijn. Mijn collega’s uit de overige contreien hebben waargenomen dat hun IJzeren Steden zich verplaatsen. Zoals die van ons de afgelopen uren doet. Berekeningen hebben aangetoond dat de steden zich naar elkaar toe bewegen.’
‘Iemand heeft haar positie overgenomen, na haar omgebracht te hebben.’ deduceerde Witkop.
‘Indien u niet met wijzere vaststellingen op de proppen kunt komen, dan ben ik bang dat er een andere persoon moet worden geselecteerd. Bent u slimmer dan dat u eruitziet of met uw voor de hand liggende antwoord laat schijnen?’ Het zwarte brilletje werd een paar tellen afgenomen. Twee vuurrode varkensoogjes observeerden hem gedurende die momenten heel aandachtig.
‘Mijn excuses mijnheer. Natuurlijk ben ik slimmer dan dat. Ik ben nog een beetje van de wereld door het verhitten van mijn brein. Het zal na het slikken van een wederopstandingspil voorbij zijn. Mijn domheid, bedoel ik.’
‘Ik raad u aan om er meer dan voldoende mee te nemen. U krijgt een langdurige opdracht. Daarbij is de brutaliteit die we van u gewend zijn een gewenste karaktertrek. Zo ook uw roekeloosheid. Wat betreft de intelligentie waarover u altijd opschept, daar ben ik sceptisch over. Daarom…’ De secretaris-generaal haalde de naald van de klankregistrator weg en legde die naast het apparaat. ‘Daarom geven we u een specialere agent mee dan u bent. Wees uiterst voorzichtig in de omgang met deze persoon, agent.’ Hij gebaarde Witkop naderbij te komen en nam wat papieren uit een lade van het bureau. ‘Ik wil dat u infiltreert in de IJzeren Stad. Hier hebt u uw marcheerorders. Uw collega informeert u verder over uw opdracht.’
Witkop strekte zijn meest eigen arm uit om de orders aan te nemen en stak de papieren in een binnenzak.
‘U kunt gaan. Mijn klerk zal u naar uw nieuwe collega brengen. Die heeft de leiding en zal u uw verdere orders geven.’
Hij bleef een paar seconden besluiteloos staan.
‘U kunt gaan, agent,’ sprak de secretaris nadrukkelijker.
Hij groette zwijgend met een lichte buiging en liep achteruit naar de uitgang.
De klerk hield de deur al voor hem open. ‘Ik heb uw wederopstandingspillen voor u opgehaald,’ zei hij. Witkop kreeg een kartonnen etuitje aangereikt, waaruit hij gelijk twee pillen nam en inslikte. Daarna bedankte hij de man.
‘Men eist van u dat u alles wat de secretaris-generaal u heeft toevertrouwd discreet behandelt,’ begon de klerk mede te delen. ‘Niemand anders dan hij, ik, u, en uw aanstaande collega weten ervan. Doorvertellen aan anderen brengt de staatsveiligheid in gevaar en wordt beschouwd als hoogverraad. Deze kant op, agent.’ Het mannetje wachtte niet en stapte al stevig door.
Het gaat fout. Ik zie je angst. Het vervormt en verruwt je uitdrukking.
Als je wist hoe lelijk het je maakte dan zou je jezelf misschien beheersen.
Maar ja, je uiterlijk is niet belangrijk voor me. Wel je emotie, je ziel, wat je beweegt.
Je biedt me geld en macht en sex en je slaafse gehoorzaamheid. Je zegt dat iedereen een prijs heeft.
Maar dat zou inhouden dat er onderhandeld wordt.
En ik heb jou al, mijn prijs.
Judas
Ik weet niet of ik nog in Jou geloof, zelf benoemde zoon van God.
Ik dacht dat ik Je gevonden had en Je woorden waren indrukwekkend.
Nu ben ik niet meer zo zeker.
Je smeekte om genade in de woestijn en op de weg toen de bandieten kwamen en ons beroofden.
We waren met meer. Jij was laf zoals honderd keer eerder.
Zoon van God, je zegt dat je een doel hebt, de volgende keer.
Dat zul je, en ik zal mijn geld terugkrijgen.
Cochrane, New Ontario
De Nevodisten in het plaatsje Cochrane op New Ontario hebben gebruiken van eeuwen geleden in ere gehouden of hersteld. Afgezonderd van de rest van de wereld op de uitgestrekte goud met paarse prairies, vele kilometers zonder wegen, ruw terrein en daarna nog omgeven door een cordon van afschrikwekkende mechas, verbouwt de gemeenschap in alle rust haar benodigde voedsel en voert zij het veelvuldig aanwezige vee. Niet de van oude Aarde meegenomen runderen, maar de lokale variant die de meeste tijd minstens net zo te domesticeren is, ook wel Bakalai genaamd. De Cochraners bewaarden hun domesticatie-geheim overigens angstvallig.
Vanuit mijn werk als Omega Opziener voor de provincie Nevkodahoewei (uit een oude Aardse taal, vrij vertaald: HoeraWeZijnGelandDatNooitWeer) landde ik mijn Persoonlijk Luchtvervoer Vehikel ofwel PLV vlak ten zuiden van Cochrane. Het plaatsje ligt idyllisch aan het riviertje de Plens, een druk kabbelend stroompje dat via een reeks kleine watervalletjes uitkwam in het HelderWater, dat ik vanuit het raam van mijn PLV rechts van mij zag liggen. Het water zag er inderdaad schitterend uit in het gelige licht van Trega Twee. Lage huizen volgden de glooiing van de heuvel naar de top waar een gigantische Moebius-eik verwrongen takken uitspreidde over het marktplein.
Ik tipte mijn hoed naar de Shirrif die in het lome middaglicht op een stoel voor de rechtbank zat, op de wijze zoals Deke’s Dwalingen, het standaardwerk voor afgelegen plaatsen, voorschrijft.
De Shirrif knikte. ‘Vreemdeling.’ Hij had het tegen de lucht kunnen zeggen.
‘Mijn naam is Fronk Lester. Omega Opziener voor de provincie.’
‘Shirrif Lunpar,’ zei de man op de stoel, nog steeds ongeïnteresseerd.
‘Ik kom in verband met de dood van Shirl Simonet, vorige week, aan de oostkant van Cochrane.’
Shirrif Lunpar keek op. De blik in zijn helderblauwe ogen was flets, oppervlakkig. ‘Ze liep door de verboden zone. De mechas kennen het verschil niet tussen indringers en goed volk.’
‘Hmja, ze zijn goed af te stellen wat dat betreft. Waarvoor ik kom zijn de laatste woorden van Shirl.’
De Shirrif leek ineens geïnteresseerd en ging rechtop zitten. ‘Ze...leefde nog?’
‘Nauwelijks. Maar genoeg om nog wat te kunnen vertellen aan de hulpverleners.’
Even hield hij zijn hoofd schuin, toen gromde de Shirrif: ‘Verzinsels van een zieke geest, Opziener.’
‘U weet al wat ik wil zeggen?’
‘Laten we zeggen dat Shirl al een tijdje last had van waanbeelden.’
Zijn verhaal klonk plausibel. Shirl Simonets verhaal was inderdaad erg fantastisch. Fronk wandelde wat door het plaatsje, nagestaard door de inboorlingen. Bleke gezichten onder breedgerande hoeden, donkere kleding in archaïsche snit. De aanblik van zijn eerste Bakalai stier was beangstigend. Niet zozeer om de vervaarlijke hoorns van het beest als een krans rond de kop en uitlopend in een vervaarlijke rij stekels over de ruggegraat, ook niet vanwege de klauwen met nagels als dolken. Eerder vanwege de indringende, wetende blik in de grote groene ogen van het beest. Hij staarde nieuwsgierig naar de stier tot die achteruitweek en zich in het manshoge gras liet verdwijnen.
‘Ik begrijp dat u vannacht blijft?’ sprak de Shirrif achter Fronk terwijl hij naar de resten van zijn PLV staarde. Iets had het vliegtuig in stukken gereten en alle onderdelen over het veld verspreid.
‘Wat heeft dit teweeg gebracht?’ vroeg Fronk.
‘Plaatselijke tornado. Gebeurt hier regelmatig. Ik breng u even naar de saloon. Daar zijn kamers beschikbaar. We krijgen zelden bezoek, maar u bent meer dan welkom, heb ik begrepen.’ De Shirrif ging hem voor de heuvel op naar de marktplaats.
De nacht lichtte op en Fronk Lester zat rechtop in zijn bed. Het volgende moment werd hij overspoeld met beelden van de omgeving van Cochrane. De velden gevuld met gras, goud en paars, maar zo rijk als hij het niet eerder gezien had. De Moebius-eik als een groenstralende bron van weldaad. Het indringende geluid van de watervallen, sprankelend helder, heilzaam, hypnotisch. Langzaam voelde Fronk zijn geest wegzinken in een zee van gelukzalige vergetelheid.
Fronk Lester verstuurde een week later zijn rapport naar het hoofdkwartier, samen met zijn ontslagbrief. Shirl Simonet was duidelijk gestoord en er was niets onoirbaars gaande in Cochrane. Vervolgens liet hij zich wegleiden door zijn Bakalai.
Voeder
Je bent dol op appeltaart
Je leeft voor zoete aardappels
Ik zorg voor al je noden
Voluptueus is voor jou uitgevonden
Jou zien eten is heerlijk.
Maniak
Je gezicht aan mijn muur
Bewaard in smetteloos ijzig kristal
Uit juli, herinner ik me
September nam ik je zus
De preparateur levert haar morgen
Uitzicht op Diluvipolis
De nacht was helder, fonkelende sterren wedijverden met paarsblauw knipperende neon, felkleurige reclameboodschappen op immense LED-schermen en het glimmen van staal en chroom. De veelvingerige torens van IBM-CRX, SONY-Gentek en Akinais vormden het eigen, tekenende silhouet van Heilavn. Tussen de slanke spitsen die naar de hemel reikten, stond de donkere kolos van de Penzoil boortoren, lang geleden in onbruik geraakt, nu alleen nog een monument van lelijke, betonnen functionaliteit.
Voor Ramon Vendiaz was het ook niet meer dan dat: een silhouet, een onbereikbaar beeld van rijkdom en macht. Hij huiverde in de kille noordenwind, die hier over de rivier striemde en witte koppen op het staalgrijze oppervlak achterliet. De geur van roest, uitlaatgassen en riool, samengeroerd in een machtige soep die een aanslag op je longen deed. En nog iets anders, een droge, kille geur. Zo ver weg, dacht Ramon. En toch zo dichtbij. Hij dacht aan de gigantische ijsmassa die als een luipaard lag te wachten, honderden kilometers noordelijker, klaar om te springen en de argeloze mensenmassa van Heilavn te vernietigen.
Hij trok zijn bruinleren trenchcoat dichter om zich heen om de kou buiten te sluiten en slenterde heen en weer langs de kade. Hoewel het hartje zomer was, ademde hij in witte wolken. Hij grijnsde naar twee voorbijgangers, een man en een vrouw, armen innig verstrengeld, alleen aandacht voor elkaar. Hij zag dat de vrouw even werd afgeleid en naar hem keek. Hij las bewondering in haar ogen. Ze was niet echt duur gekleed en hij negeerde haar verder.
Klokslag acht hoorde hij het bekende dribbelpasje van Cosmo. Ongehaast speurde hij in de richting van het geluid en even later kwam Cosmo tevoorschijn naast de kale, bakstenen muur van pakhuis veertien, een onopvallende schaduw, nauwelijks afgetekend in het licht van een eenzame natriumlamp. Ramon slenterde op zijn gemak naar hem toe, maar van binnen was hij gespannen, bedacht op elk geluid, elke beweging.
‘Hey, Cosmo.’ Ramon grijnsde zijn compagnon met geoefende perfectie toe.
‘Ramon, altijd goed je te zien.’ De stem van Cosmo kwam overeen met zijn gestalte, klein, onopvallend. Cosmo zelf droeg een zware, goudkleurige overjas, met bont gevoerd, die zijn lichaam van hoofd tot knieën bedekte. Een rode ribbroek was nog net zichtbaar boven groenrubberen kaplaarzen. ‘Wat heb je voor me?’
Ramon graaide in zijn binnenzak en kwam tevoorschijn met een handvol plastic kaarten, glinsterende juwelen en een bundel bankbiljetten. Met een zwierig gebaar overhandigde hij de buit aan zijn compagnon. ‘En ik neem aan dat je iets voor mij hebt, goede vriend Cosmo?’
Zwijgend overhandigde Cosmo hem een chroomkleurige ampul en een zilveren biljet dat een schittering aan kleuren verspreidde waar het getroffen werd door het oranje licht uit de natriumlampen. ‘Onze leverancier kan niet veel meer garanderen, Ramon. De produktiekosten stijgen en er zijn weinig grondstoffen beschikbaar.’
‘Geen probleem. Ik heb genoeg voor drie pogingen, als ik het zo voel.’ Ramon schudde even met de ampul. Vervolgens zwaaide hij het zilveren biljet voor de lamp heen en weer. ‘En met een toegangsbewijs voor de Asmodean ligt het grote geld voor het oprapen, Cosmo, vriend.’
Zijn compagnon telde inmiddels de biljetten en onderwierp de juwelen aan een nauwgezet onderzoek. ‘Dat hoop ik dan maar, Ramon. Wat je vandaag hebt meegenomen is nogal weinig. Die sierraden zijn waarschijnlijk bekend, omsmelten en de stenen veranderen. Dat kost geld en tijd. En dat plastic, dat is natuurlijk geen stuiver waard. Had ik je niet gezegd dat je daar de juiste duimafdruk voor nodig hebt?’
‘Ach ja, dat was ik bijna vergeten,’ zei Ramon. Hij borg de ampul en het biljet op in zijn binnenzak en haalde vervolgens een plastic zakje uit zijn rechterjaszak, dat hij aan Cosmo overhandigde. IJs bevlekt met bruin in het oranje licht, en middenin een klein, donker voorwerp, ongeveer ter grootte van een duim. ‘Zoals je ziet, Cosmo, aan alles is gedacht. Ik denk dat je nog wel een dag hebt voor ontdekt wordt dat ze verdwenen is.’
Cosmo grijnsde, zijn tanden bruin en versleten, oneven, een scherp contrast met de stralend witte perfectie van Ramons gebit.
Even later was de kade verlaten en had de schrale noordenwind weer vrij spel
Tegen het aanbreken van de nieuwe dag sloot Ramon de grote pakhuisdeuren achter zich. Gapend liep hij door de ruime werkplaats, waar lage tafels tegen de muur aanstonden, bezaaid met elektronica en computerapparatuur. Op een van de schermen knipperde een rode waarschuwingsbalk, een urgent bericht. Ramon negeerde het.
Voorbij een stalen deur, twee smalle trappen op, nog een stalen deur, voicecode. Daarachter een luxueus ingericht vertrek, immens beeldscherm, drie meter diagonaal, dat momenteel geluidloos een Sumo worstelpartij toonde. Dikke kussens op de vloer, rond een lage tafel. Achter in de kamer, die geen ramen had, nog net zichtbaar tussen twee papieren schuifdeuren een laag platform waarop enkel een paar zwarte satijnen lakens lagen.
Ramon trok zijn trenchcoat uit en hing hem op. Zijn kleren gooide hij in de wasmachine, die hem met de onderdanige stem van een Geisha in het Japans bedankte.
Ramon schakelde door een paar TV-kanalen. Weinig nieuws, nog geen melding van de verdwenen Lisa Marie Antonio. Als alles goed ging zou er nooit melding van worden gemaakt. Buiten een reclame over de nieuwste gezichtscrème, het nieuwste model Alfa Romeo en een paar beelden van een duur uitziende, met goud en edelstenen ingelegde sarcofaag -Ramon floot kort- was er weinig op de honderden kanalen die hij kon ontvangen.
Hij ging wijdbeens en met armen uitgestrekt op het bed liggen. Zijn hoofd stond op springen en de rust was weldadig. Hij bestelde barbitine en whisky die even later op een plateau uit het plafond neerdaalde. Voor hij de kunstmatige slaap over zich heen liet komen schakelde hij de batterij camera’s in die zijn pakhuis bewaakten en waarvan de monitoren boven zijn bed waren gemonteerd. Hij stelde zijn wekker in op middernacht.
Ramon sliep de slaap der onschuldigen.
De avond is een ontwaken. Waar overdag de werkende mens het straatbeeld beheerst, komen ’s avonds de anderen tevoorschijn. De leeglopers, de bedelaars, de hoeren en de pooiers, de kleine criminelen en de dope-dealers. De sfeer op de straten verandert, angst wordt bijna tastbaar, agressie zoekt zich een weg naar buiten. Behoedzaamheid is geboden wanneer de haaien zich naar buiten begeven om hun prooi te zoeken, de weerlozen, de naïeven en de zwakken.
De nacht is ongewoon koud, kraakheldere nacht met sterren als ijsjuwelen. Op de Skivvenbahn knipperen de neonlichten onopvallend tussen immense schermen die in schreeuwende kleuren klanten proberen te lokken. Op de brede stoepen flaneren de straatvrouwen in hun volumineuze overjassen. Geïnteresseerde klanten mogen een korte blik werpen op de in lingerie of leer gehulde lichamen onder de jas voor er over een prijs onderhandeld wordt.
Onder de vaste klanten ook nu weer veel toeristen die op de wetteloosheid van deze buitenterritoriale stad afkomen, die willen genieten van alle verboden vruchten die Heilavn hen te bieden heeft. De meeste komen bedrogen uit.
Waar de Skivvenbahn afbuigt, de Benedenstad in, staat een groot, geel bord dat met zwarte letters toeristen waarschuwt niet verder te rijden. Onder een bepaalde hoek valt licht door een brede band kogelgaten die in een recent verleden in het bord zijn geschoten.
Middernacht. Ramon ontwaakte, vlak voor de wekker afging. Hij rekte zich uit, wankelde naar de douche en werd onder een lauwwarme straal water goed wakker. Hij slikte Cretosan om de benodigde alertheid te verkrijgen. Hij pakte de ampul die hij gisteren van Cosmo had gekregen. Omzichtig goot hij enkele milliliters van de doorzichtige vloeistof in een kleine, plastic capsule. Vervolgens trok hij een lapje kunsthuid van de binnenkant van zijn elleboog, waar een capsulehouder zichtbaar werd. De lege capsule ging de vernietiger in, de volle kwam er voor in de plaats. Het lapje kunsthuid er overheen en niemand die iets zou zien.
De kleren die Ramon koos waren zwart, het zwart van donkere stegen, de duisternis van onverlichte parken, van de volledig licht- en uitzichtloze wijken van de Benedenstad. Uit zijn ruime kledingkast haalde hij ook zijn speciale zwarte overjas tevoorschijn, opgeladen en wel, de jas die hij voor al zijn acquisities gebruikte. Zijn weelderige zwarte haar verdween onder een zwarte pet en als laatste zette hij zijn Tsjoy Syim zonnebril op. De goudkleurige boeddha-standaard van de bril wenste hem in het Arabisch een prettige voortzetting.
Ruim na middernacht verliet Ramon zijn pakhuis, dat aan de rand van de Benedenstad lag, net buiten de beveiligde zone van het marktdistrict. De uitgevloerde junk voor zijn deur was een aangename verrassing. Ramon sleepte het magere lichaam naar binnen, trok de dikke lagen stinkende kleding en kranten van hem af en smeet hem in de koelcel die onder zijn pakhuis was aangelegd, naast de andere lichamen. Zijn oog viel weer op de urgente boodschap die nog steeds op de monitor stond te knipperen. Er was nog een boodschap bijgekomen.
Het waren berichten van Marcello Marco Antonio. Lisa Marie’s vader. Geen beeld, geen stem, alleen maar tekst. Het eerste bericht luidde: ‘Ik heb iets belangrijks met Lisa Marie te bespreken. Laat haar bellen.’
Ramon fronste zijn wenkbrauwen. Hoe was Marcello aan zijn elektronische adres gekomen? Zou Lisa Marie? Hij haalde de logfiles te voorschijn. Geen uitgaande berichten naar Marcello. Ramon vermoedde dat er meer achter Marcello stak dan de gebruikelijke invloed van een topmanager. Een gewone topmanager was nooit achter zijn adres gekomen.
Het tweede bericht was niet vriendelijk meer. Het was zojuist binnengekomen en er werd in nauwelijks verhulde termen gemeld dat Lisa Marie direct contact met haar vader moest opnemen, anders werd haar vriendje met de grond gelijk gemaakt. Ramon dus.
Hij haalde zijn schouders op. En wat dan nog? dacht hij. Laat Marcello maar uit zijn toren komen, naar de Benedenstad. Ongelukken gebeurden hier regelmatig.
Vlak voor hij weer naar buiten ging knipoogde hij nog even naar het met witte rijp beslagen gezicht van Lisa Marie. Haar witte ogen staarden naar hem omhoog, wijd opengesperd alsof ze in doodsangst verkeerde toen het verlammende middel begon te werken. Ramon vermoedde van wel. Hij had er in ieder geval zijn best voor gedaan. Angst was altijd een perfecte stimulator om het lichaam meer exotische stoffen aan te laten maken. Met een grijns liet hij de luiken dichtvallen. Even later trok hij voor de tweede keer de deuren van het pakhuis achter zich dicht. Even was er het gevoel dat hij bekeken werd, maar er was niemand te zien.
Een wandeling door de Benedenstad was voor veel mensen niet weggelegd. De mensen woonden er op elkaar gepakt, niet beschermd tegen weer en wind. De enige bescherming die ze genoten was het samenscholen in grote groepen, proberen warmte te bewaren in een kleine, afgeschermde ruimte, of het aansluiten bij een van de tientallen bendes die de buurt onveilig maakten. De nachten waren zware tijden voor het afval van de beschaving, de mensen die verloren hadden, de mensen die verloren waren. Niemand wist dat ze er waren. Niemand wist wie ze waren. Bijna niemand. Ramon wist het maar al te goed.
Van zijn pakhuis was het een paar minuten lopen naar de Skivvenbahn, het gedeelte dat door de Benedenstad liep. Hij grijnsde naar een paar toeristen in schreeuwerig roze ski-jassen met SONY-GenTek emblemen die het bord genegeerd hadden, maar liet ze verder met rust. Ze glimlachten ietwat nerveus terug, twee mannen en drie vrouwen, allen met de weke gelaatstrekken van een goed betaalde baan. En dat betekende dat hun DNA bekend was, hun vingerafdrukken geregistreerd stonden en hun retina’s in verschillende computers waren opgeslagen. Geen prooi voor hem, hoewel hun angst waarschijnlijk vele malen sterker was dan van het eerste het beste slachtoffer dat hij van straat plukte.
Hij liep voor ze uit, zich ervan bewust dat hij er voor hen als een soort geruststelling moest uitzien, een duur geklede jongeman die zich zo ver het niemandsland in waagde, een baken van veiligheid, iemand die betrouwbaar was. Hij besloot te proberen hen langs het territorium van Tonderhofn te leiden. Loki Ganneson was niet vriendelijk tegen kleurlingen, maar voor een buitenkansje zoals deze vijf schapen zou hij zeker een deel van de buit willen afstaan.
Uit zijn ooghoeken zag hij bewegingen in de schaduwen van gebouwen en steegjes. Niet voor hem, de ongesproken wetten van de straat. Maar de toeristen achter hem werden verrast door de plotseling tevoorschijn springende meute van Loki. Binnen enkele seconden was de straat weer leeg. Alleen het langgerekte huilen van één van de vrouwen was hoorbaar. Het zou nog wel even duren.
Hij ging verder. Uitgebrande autowrakken markeerden de plaats waar de stadspolitie haar laatste gevecht tegen de wetteloosheid van dit stadsdeel had verloren in een strijd die met zware wapens werd uitgevochten tussen ordediensten en bendes die voor het eerste in tientallen jaren samenwerkten. Ze hadden hun verliezen genomen en een kordon rond de Benedenstad gelegd. Tot er geen geld meer voor was, maar toen was er al een duidelijk scheiding ontstaan, de Benedenstad en de rest.
Dieper de Benedenstad in, naar het centrum, een marktplein waaromheen tientallen lage gebouwen stonden, allemaal met elkaar verbonden via onderaardse gangen tot één groot gebouwencomplex. Het was een toevluchtsoord voor een groot deel van de bevolking van de Benedenstad, een stad in een stad in een stad.
Ramon liep zonder om zich heen te kijken langs wachtvuren in olievaten waar in lompen geklede zwervers hun bevoren vingers probeerden te warmen.
Hij liep door de hoofdingang, waar een groepje Skeinpunks hem aandachtig bekeek. Ze droegen hun haar in gelakte, gebleekte pieken die nauwelijks te onderscheiden waren van de beenpunten die ze vanuit hun schedel hadden laten groeien met speciaal aangepaste hormonen. Bij één van hen, Einskaldir geheten, liepen de pieken tot in zijn nek door, en waarschijnlijk nog verder, als een benige kam over zijn ruggegraat. Verboden technologie in de rest van de wereld, niet in de Benedenstad. Een meisje dat niet ouder dan twaalf kon zijn plaatste zich in zijn weg en keek hem uitdagend aan met grauwe ogen. Haar schedel had net de eerste hormoonbehandeling gekregen en de huid onder een aantal nieuw te groeien pieken was strak gespannen.
‘Jij bent niet van hier.’ Haar stem klonk gesmoord, alsof ze pijn probeerde te onderdrukken. Haar tanden waren scheef en ze stonk op een onaangename manier.
Ramon keek haar aan, maar zei niets. Hij kende de andere Skeinpunks en ze kenden hem. Ze was duidelijk een nieuw lid van de groep. De aanvoerder van het groepje, de jongen die pieken tot over zijn ruggegraat had lopen schudde bijna onmerkbaar zijn hoofd. Hoewel het hem tegenstond zijn kostbare voorraad aan dit domme wicht te verspillen, moest hij wel reageren. Iedere andere handeling zou hem zwak laten lijken. Zwakte werd niet getolereerd.
Met overdreven gebaren maakte Ramon een zwierige buiging. De verbindingen die vanuit zijn hersenen naar het reservoir in zijn elleboog liepen werden geactiveerd en stuurden produktiesignalen naar de verstuivers in zijn vingertoppen. Een pompmechanisme voerde basisferomoon naar de verwerkende micromachines in twee van zijn vingers, waar een sterk mengsel van verschillende feromonen werd bereid, klaar om verspreid te worden. Hij kwam weer omhoog, deed een halve stap naar voren en ging vlak voor het meisje staan.
‘In tegendeel, jij bent vreemd,’ sprak hij dreigend en hij verspreidde een flinke dosis angst en onderdanigheid onder haar neus. De verandering kwam meteen. De ogen van het kind vlogen open en haar lippen begonnen te trillen. Het volgende moment rende ze weg.
‘Ze leert nog wel.’ Einskaldir, monotoon. ‘Cosmo heeft naar je gevraagd.’
Ramon knikte alleen maar en vervolgde zijn weg. Hier en daar stapte hij over slapende mensen, tot hij bij een gat in de grond kwam. Een houten ladder voerde naar beneden. Onderin was een brede betonnen trap zichtbaar die in de duisternis wegvoerde. Ramon schakelde het nachtzicht van zijn bril in. Als flauwgroen lichtende omtrekken werden de treden en de muren zichtbaar. Meters lager eindigde de trap op een smalle, stevige loopplank, waaronder een ondefinieerbare duisternis lag die zelfs voor Ramons bril ondoordringbaar was. Midden op de plank die lichtjes onder zijn voeten meetrilde bleef Ramon even staan om Cosmo gelegenheid te geven hem te onderzoeken. Het was opvallend hoe weinig scrupules Cosmo vertoonde waar het zijn persoonlijke veiligheid betrof.
Een flauw lichtje ging aan boven een stalen deur aan het eind van de plank. Zodra Ramon ervoor stond deed Cosmo open en trok Ramon naar binnen. Het voorportaal van Cosmo’s schuilplaats was een klein arsenaal. De muren waren bedekt met elektronisch geactiveerde sensor-claymores die in het beton waren ingebed en die elke beweging registreerden en erop reageerden; daarnaast waren in de hoeken van het vertrek tegenover de stalen veiligheidsdeur twee donkere nissen waarin de dodelijke glans van het zestal lopen van een Gatling zichtbaar was.
‘Verdomme, Ramon, wat heb je uitgespookt!’
Ramon was oprecht verbaasd. Hij had Cosmo niet eerder kwaad gezien, maar de kleine man was nu in alle staten.
‘Rustig, Cosmo,’ zei hij kalmerend met de ondertoon van dreiging die hij meestal gebruikte voor al te opdringerige portiers. ‘Vertel me maar wat er aan de hand is. Daarna zien we wel wat ik daarmee te maken heb.’
‘Ik heb een berichtje van Marcello Antonio gekregen.’
Ramon slikte even. Dat betekende dat Antonio precies wist met wie hij te maken had.
‘Wie heb je van onze zaken verteld?’ vroeg hij aan Cosmo. ‘Hebben ze geldopnames getraceerd?’
Cosmo trok het setje plastic tevoorschijn. ‘Niet gebruikt. De juwelen liggen in mijn kluis en daar blijven ze voorlopig liggen. En ik heb niemand van onze zaken verteld.’
‘Iemand heeft iets laten vallen. Ik was het niet. Jij ook niet, want je hebt er niets bij te winnen. Heeft iemand ons gevolgd?’ Er klonk twijfel in Ramons stem. Het was altijd mogelijk dat Lisa Marie’s vader haar had laten schaduwen. Nee, hij had zwaardere klussen geklaard waarbij zijn slachtoffers zwaar bewaakt werden.
‘Hoe dan ook, we hebben allebei berichten van Antonio gekregen. Ik heb ze zelfs op een geheim nummer gekregen. Hij weet alles.’ Cosmo begon in paniek te raken. ‘Misschien kunnen we beter weggaan uit de stad. Vluchten. Nu het nog kan!’
‘Rustig Cosmo. Dit is de Benedenstad. Niemand komt hier die hier niets te zoeken heeft. Voorlopig heb ik nog een stapeltje lichamen die verwerkt kunnen worden. Het wordt tijd dat je je vriendje bij MRS belt en mijn vriezer laat leeghalen.’
‘Lisa Marie?’
‘Ik stel voor dat we haar aan de Kinderman leveren. Die stelt geen vragen. En ze was er nog jong genoeg voor.’ Hij grijnsde even. ‘Dan ga ik er nu vandoor om nog wat materiaal te halen. Zodat we voor de komende operaties ook weer genoeg basisferomoon hebben. Is er nog steeds geen synthetisch materiaal beschikbaar?’
‘Niet voorzover ik weet. Er is niet echt veel vraag naar.’ Cosmo schudde zijn hoofd.
‘Het komt wel. Dan kan ik eindelijk die verdomde jacht opgeven. Het kost allemaal veel te veel tijd.’ Ramon draaide zich om en liep de duisternis in, de loopplank over naar de betonnen trap die naar buiten leidde.
Cosmo keek hem even na en mompelde tegen zichzelf. ‘De jacht opgeven. Jij?’ Hij grinnikte even om het belachelijke idee. Even had hij het gevoel dat er iemand naar hem keek vanuit de buitenste duisternis, maar toen hij zijn verdedigingslinie weer haastig instelde bleven zijn monitoren leeg.
Ramon liep door de smalle straten in de Benedenstad. In de kille zomernacht zouden er nog slachtoffers op straat kunnen rondlopen, maar het was waarschijnlijker dat hij ergens een groep zou moeten opbreken voor hij er één of twee personen uit zou kunnen plukken. Enig speurwerk bracht hem bij een vervallen gebouw, een winkel die vroeger rondom grote etalages had, die nu allemaal verbrijzeld waren. Glasscherven lagen nog steeds in hopen tegen de pui aan. In het midden van de winkel was een gat in het plafond waaruit het flakkerlicht van een vuur scheen. De ladder die nodig was om boven te komen, was waarschijnlijk achter de bewoners omhooggetrokken. Ze waanden zich dus veilig.
Via een regenpijp klom Ramon naar een richel onder de dichtgespijkerde ramen op de eerste verdieping. Door kieren in het hout zag hij een groep jongens en meisjes, geen enkele volwassene, die samengedrukt in een hoek zaten, terwijl in een stalen bak een flink vuur laaide. Ramon zag dat ze allemaal sliepen. Hij liep om naar de andere kant, waar hij door de kieren neer kon kijken op de hoofden van de kinderen.
Even keek hij om zich heen om er zeker van te zijn dat er niemand in de buurt was. Een moment tevoren had hij nog het gevoel dat hij bekeken werd, maar er was niemand te zien en hij weet het aan de berichtjes die hij en Cosmo van Antonio hadden gekregen. Die waren genoeg om ieder mens paranoïde te maken.
Hij plantte een tube die hij uit de voering van zijn jas trok tussen de kieren en stuurde een stevige hoeveelheid slaapgas de kamer in. Een halve minuut later trok hij de eerste plank krakend weg van het raam. De andere planken volgden met een paar flinke rukken. Binnen bleef het rustig.
Hij selecteerde drie van de kleinste kinderen. Twee bijna identieke jongetjes van ongeveer vijf jaar, waarschijnlijk een tweeling, en een meisje van nog geen acht, maar klein van postuur. Die zou hij nog net kunnen dragen zonder al te veel belast te worden. Hij liet de ladder zakken en met zijn vangst stapte hij naar beneden.
Via omwegen bereikte hij uiteindelijk zijn pakhuis, waar de kinderen die de hele weg geslapen hadden veilig konden worden opgeborgen in de vriezer. Voor hij ze daarin liet zakken kleedde hij ze eerst uit en toen ze beneden lagen sloeg hij een van de jongetjes een paar keer hard in het gezicht. De ogen van het jongetje schoten in paniek open; toen hij het gezicht van Ramon zag bleef hij met open mond staren, tot Ramon zijn gezicht vlak bij het zijne bracht en zachtjes ‘boe’ zei.
Met een tevreden glimlach smeet hij de deuren dicht en luisterde even naar het bonken van kindervuistjes op de deuren van de kist. Even later was er zacht gekrijs te horen door de geïsoleerde wanden, maar dat verstomde al snel.
Een afspraak met de Kinderman was snel gemaakt. De man was verrukt over de tweeling die hij kon krijgen en hij verzocht Ramon ze toch vooral ongeschonden te houden.
Vlak voor zonsopgang kwam hij ze ophalen. In sterk onderkoelde toestand laadde de man ze in in zijn onopvallende, zwarte bestelbus, die van binnen zwaar geïsoleerd was. Lisa Marie werd zonder plichtplegingen tussen de andere kinderen gegooid. Een paar plukken van haar geblondeerde haar braken af en bleven naast haar wijd opengesperde ogen liggen.
‘Wanneer zijn ze klaar?’ vroeg Ramon.
‘Ongeveer een week om ze helemaal leeg te trekken. Vooral de levende kunnen we nog even extra prepareren, het lichaam extra stimuleren. Hoewel er over het algemeen geen problemen zijn qua opbrengst met jouw leveringen.’ De Kinderman grijnsde, dof blikkeren van metalen tanden. Hij was vrij klein, gedrongen, met sluik haar dat in lange slierten over zijn kalende schedel lag. Ramon had een hekel aan de man. Hij had een hekel aan iedereen die zich slecht verzorgde. Hij had ook een hekel aan Cosmo. Maar voorlopig kon hij ze nog gebruiken.
Boven in zijn kamers hing hij zijn jas op in de speciale hanger die de reservoirs met gas zou bijvullen. Zijn kleren gingen in de wasmachine.
Zijn grootbeeldscherm toonde hem het nieuws van de afgelopen nacht. Lisa Marie was nog niet als officieel vermist opgegeven. Mooi. Verwerkt voor er een onderzoek kon worden ingesteld. Er was wel een moord gepleegd in een van de rijkste buurten van de stad, in het uiterste noorden in de heuvels. De pers toonde het lichaam dat met gebonden armen ondersteboven was opgehangen boven een luxueus uitgevoerd waterbed, dat nu een met rood besmeurde vlakte was. De keel van het slachtoffer vertoonde een paar eenvoudige, diagonale kerven over de slagaderen en in zijn hart stak een ruw stuk donker, glasachtig steen, dat volgens het nieuws obsidiaan was. De naam van het slachtoffer was Azirkhan Maharaj, een topfiguur bij Channel One-O-One. Zijn lichaam had drie dagen aan het plafond gebungeld voor de huishoudster hem vond.
Ramon zette het beeld stil en keek vol bewondering naar de manier waarop Azirkhan aan het plafond was genageld met een stalen klerenhanger die een paar keer heen en weer was geregen door zijn voeten en door het plafond zelf. De media hadden weer prima plaatjes kunnen schieten. Op de achtergrond, door het raam van Azirkhans slaapkamer zag hij het Diluvipolis park, het park waar enkele jaren geleden de restanten van een beschaving waren gevonden, die duizenden jaren voor Christus onder water was gelopen en vervolgens was bedolven onder laag na laag van Noordzeezand. Over prima locatie gesproken. Azirkhan was een rijk man. Was... Hij grinnikte zachtjes.
Hij grinnikte weer bij het nieuws dat de sarcofaag die hij gisteravond even op het nieuws gezien had, leeg was. De media hadden een immens spektakel gemaakt van het openen van het ding, zo vertelde de nieuwslezer. Maar de uiteindelijke opening was een teleurstelling van het zuiverste water. Er zat helemaal niets in de sarcofaag, zelfs geen stof.
De ijsmassa in het noorden was de afgelopen dagen enkele meters zuidwaarts geschoven. Als het met deze snelheid door zou gaan, zo vreesden de specialisten, zou Heilavn binnen duizend jaar door het ijs worden verzwolgen, waarbij ze nogmaals het lot van de Baltische landen aanhaalden.
Ramon zuchtte. Zoveel kanalen, zo weinig te beleven.
Hij pakte het kaartje voor de Asmodean, drukte er vluchtig een kus op en dook toen zijn bed in. Het was weer tijd om geld te verdienen, morgen. Voor hij de lichten uitdeed zette hij zijn scherm nog op het Sumokanaal. Het geluid van de kletsende lichamen dat daar vierentwintig uur per dag hoorbaar was, wiegde hem zachtjes in slaap.
De Penzoil boortoren had enkele tientallen jaren lang grote hoeveelheden aardolie uit de Noordzeebodem naar boven gepompt, totdat er goedkopere en schonere manieren werden ontwikkeld om energie op te wekken. Sinds die tijd stond de toren al leeg, een troosteloos bouwwerk, te groot om te slopen en te klein om er kantoren van te maken.
Recentelijk had een conglomeraat van investeerders besloten de toren op te kopen en om te bouwen tot een gelegenheid waar de elite zich kon vermaken.
Binnen enkele maanden was er aan de voet van de toren een zwart marmeren piramide verschenen, waarvan de onderste twee verdiepingen door de gigantische pilaren van de boortoren werden doorsneden. De top van de piramide was in dofglanzend vanadium uitgevoerd, waarop in reliëf dat slechts onder bepaalde hoeken zichtbaar was, een sierlijke, krullerige A werd getoond.
De ingang van het gebouw was een steile, zwartmarmeren trap die naar beneden voerde, de grond in, en die meer dan dertig meter verwijderd lag van de eigenlijke piramide. Een eenvoudige boog van basalten blokken boven de ingang droeg het woord Asmodean in massief roodkoperen letters, die het licht van de ondergaande zon in duizend kleuren verscherfden en weerkaatsten.
Het uitgaanscentrum van Heilavn, dat tot dan toe voornamelijk rond het midden van de Skivvenbahn geconcentreerd was, breidde zich nu ook uit naar de noordelijke stadsdelen. Niet lang na de bouw verschenen de eerste cafés en kroegen, zodat het ’s avonds een drukte van belang was.
Voor de gesloten deuren stond nu al een flinke groep mensen, van wie de meesten goed gekleed waren, duur, op het schreeuwerige af. Ramon bekeek het tafereel van de overkant van de straat: dringende en duwende mensen die elkaar het recht op elke voetstap betwistten. Eén van de vrouwen, een meisje nog, haren in een soort zwart met rode combinatie geverfd, deed hem denken aan Lisa Marie. Jong, opstandig, onervaren en met veel te veel geld. Maar zo weinig smaak, zo’n gebrek aan stijl. Nog niet goed genoeg voor het vagevuur van de Asmodean. Toen ze in zijn richting keek lachte hij haar toe, uit gewoonte. Het meisje verschoot van kleur en verlegen wendde ze haar ogen af. Ook al werd deze avond een mislukking, hij had in ieder geval weer wat voorraad voor zijn vriezer.
Aandachtig bekeek hij het gebouw en hij nam de omgeving zo goed mogelijk in zich op. Het loonde te weten waar de in- en uitgangen van een gebouw zaten, mocht er onverhoopt iets fout gaan. Achter het plexiglas van de deur waren vier portiers zichtbaar die druk in de weer waren met dranghekken. Elk van hen droeg een zwaar kaliber pistool in een beenholster. De directie van de Asmodean eiste behoorlijk gedrag van haar gasten.
Bij terugkomst van zijn ronde om de boortoren zag Ramon dat een paar van de mensen in het groepje met elkaar op de vuist waren gegaan. De anderen vormden een ruime halve cirkel om hen heen. Ramon wachtte niet af wie de winnaar zou zijn. Door het licht van de ondergaande zon heen had hij de lichtflitsen van achter de plexiglazen deuren gezien. Hij wist dat er foto’s gemaakt werden en besefte dat er bij deze vechtpartij alleen maar verliezers zouden zijn. Hij grinnikte spottend en voelde in zijn jaszak aan de zilverkleurige uitnodiging die in de Asmodean zelfs de binnenste deuren voor hem zou openen.
Op het computerscherm in zijn pakhuis stond een berichtje van Marcello Marco Antonio te knipperen. Weer dezelfde bedreigingen. Ramon begon te vermoeden dat Antonio zijn woorden niet waar kon maken. Als hij echt gewild had, dan zou Ramon nu al niet meer vrij rondlopen, Benedenstad of niet. En dat betekende dat hij waarschijnlijk niet alles wist.
Hij probeerde verbinding te maken met Cosmo. Na een minuut verscheen zijn gezicht pas in beeld.
‘Wat, Ramon?’ Cosmo klonk geïrriteerd.
‘Heb je nog bericht gekregen van onze vriend?’
‘Wacht!’ Cosmo verdween even van het scherm en verscheen vervolgens weer, maar nu met een traliewerk dat zijn gezicht grotendeels bedekte. De computer werd merkbaar trager. Cosmo had een van zijn speciale programma’s gestart met het oog op eventuele toeschouwers. ‘Goed, herhaal dat even.’
‘Bericht van onze vriend, je weet wel, die ons allebei dezelfde berichtjes had gestuurd?’
‘Ah. Inderdaad, ik heb weer een bericht gekregen, ongeveer een uur geleden. Ook weer op mijn geheime adres.’
‘Klonk alsof hij het direct tegen jou had, nietwaar?’ Ramon grijnsde.
‘Ja, erg ongemakkelijk. Blij dat ik hier veilig zit.’
‘Ik heb een vermoeden. Zoek uit of andere mensen ook dit soort berichtjes hebben gekregen. Begin maar bij een stel van je buren.’
‘Als je even wacht, dat weet ik binnen een paar minuten.’
‘Goed, ik wacht wel.’
Terwijl Ramon wachtte klonk er een gedempt bonken op zijn buitendeur. Ramon opende een verbinding naar de camera’s naast de deur en kreeg een scherp beeld van een man met een breed, ongeschoren gezicht, blauwe ogen en helblond haar. Hij droeg een jas, een paar maten te klein voor hem, die met verschillende schreeuwerige kleuren verf was ondergespoten. De originele, roze kleur was nog maar hier en daar zichtbaar.
Ramon trok de deur open en liet de man binnen. Snel sloot hij de deur weer voor alle warmte zijn werkplaats verliet.
‘Loki, wat brengt je hier?’ zei hij terwijl hij terugliep naar het scherm.
‘Jouw aandeel van de buit. Anders zou ik hier niet komen, dat weet je maar al te goed.’ De stem van Loki Ganneson had een charismatische kwaliteit, vriendelijk, indringend, met ondertonen van nauwelijks verhulde agressie, hoewel die alleen voor een geoefend oor hoorbaar waren, of voor iemand die dezelfde manier van spreken had, zoals Ramon.
‘Het zou slecht staan tegenover die schapen van je.’ Ramon grinnikte. ‘Loki Ganneson, de kleurlingenhater die heult met de vijand.’
‘Ach, zolang het winst oplevert.’ Loki grijnsde. Uit zijn linker jaszak trok hij een flinke rol bankbiljetten. ‘Eén van de dames vertrouwde me toe dat ze op zoek waren naar de ‘verboden geneugten’ van de Benedenstad.’
‘Die hebben ze gevonden?’
‘Ze zíjn er nu één!’ Loki lachte kort, wellustig.
Ramons scherm piepte en het gezicht van Cosmo verscheen weer.
‘En, Cosmo? Hadden ze ook wat ontvangen?’
Cosmo’s gezicht knikte in slow-motion. ‘Iedereen in de Benedenstad -waarschijnlijk ook erbuiten- heeft een berichtje gekregen. Iedereen. Vandaar dat het alleen tekst was. Als hij beeld en geluid had meegestuurd, was het hele net ingestort.’ Cosmo grinnikte. ‘Een geniale zet, dat moet je toegeven.’
‘Inderdaad. Ik kan me iemand herinneren die zo bang was dat hij er vandoor wilde gaan...’ zei Ramon koud. Hij verbrak de verbinding en keerde zich weer naar Loki, die op één van de werkbanken driftig geld aan het tellen was. Cosmo werd lastig, besloot Ramon. Zodra hij de kans kreeg moest hij hem opruimen.
‘Dit is jouw deel, Ramon.’ Loki overhandigde hem een flinke stapel geld. ‘Overigens, ik zit er aan te denken een huis van, eh, ‘verboden geneugten’ op te gaan zetten, hier in de Benedenstad. Interesse in een aandeel?’
‘Nee. Hoewel ik wel bereid ben wat eersteklas materiaal te leveren.’
‘Dat ligt eraan wat het kost. Per stuk?’
Ramon noemde een bedrag dat Loki direct van de hand wees.
‘De helft en een aandeel van tien. Mijn laatste en enige bod,’ zei Loki.
‘Zolang mijn aandeel maar anoniem is.’
‘Dat garandeer ik je.’
‘Wanneer wil je de eerste levering?’
‘Binnen een week.’
‘Goed, ik heb al iemand op het oog. Misschien vannacht al.’ Voor zijn geestesoog zag hij even het meisje dat hij bij zonsondergang voor de Asmodean had gezien. Verdomme, had hij Lisa Marie maar laten leven. Loki had voor haar vast meer betaald dan de Kinderman. Nou ja, er waren er zat van haar soort. Met de gebruikelijke, gemaakte beleefdheid namen Loki en hij afscheid van elkaar.
Ramon vulde de houder in zijn rechterarm met het restje basisferomoon dat hij nog had. Het geld van Loki was welkom. Het maakte een snelle verovering minder noodzakelijk. Hij zou nu de tijd hebben om zijn slachtoffer volledig in te palmen, haar zover kunnen krijgen dat ze haar geld en bezittingen vrijwillig aan hem zou overdragen. Hij hield nu eenmaal niet van ordinaire roofmoord. Veel te zwaar werk. En voor het eind van de week had hij een nieuwe voorraad basismateriaal van de Kinderman.
Speciaal voor de Asmodean trok hij zijn duurste kostuum uit de kast, een zacht glimmend, donkerblauw pak dat zijn caramelbruine huid extra voordelig liet uitkomen. Hij maakte het geheel af met een eenvoudige baret, die alleen het King of Spades embleem droeg, zijn bontgevoerde trenchcoat om zijn schouders en zijn Tsjoy Syim zonnebril.
Aan de rand van de Benedenstad wachtte de taxi die hij even tevoren besteld had.
In het zwarte kunstlicht dat door een stel grote lampen, hoog in de boortoren, op de Asmodean werd geprojecteerd leek een stel flakkerende, demonische schaduwen omrand met fel oplichtende aura’s en gloeiende ogen neer te kijken op de menigte die zich voor het gebouw had verzameld. Het schouwspel trok mensen van heinde en ver.
Vanuit de Asmodean, boven het geroezemoes van de menigte uit, klonken de opzwepende tonen van vroeg een-en-twintigste eeuwse Binka-Binka House, die momenteel een -waarschijnlijk kortstondige- opleving kende.
Ramon stapte uit de taxi op de hoek van de kruising Skivvenbahn Noord en Dimmernstrats. Zijn adem kwam in witte wolken uit zijn neus en de scherpe kou sloeg op zijn longen. Hij trok zijn jas dichter om zich heen.
Hij liep langs een aantal kroegen, waaruit vrolijke muziek klonk, het gedempte geluid van stemmen. De wereld leek even onwerkelijk, maar Ramon kende het gevoel. Het was een voorbode, een teken dat zijn lichaam zich voorbereidde. Het gevoel verdween en de wereld om hem heen leek scherper dan voorheen. Ramon voelde zich alert, op alles voorbereid. Het voelde goed.
De menigte voor de ingang van de Asmodean was gelaten. Er werd niet gedrongen, niet geduwd. Er werd gewacht in de vrieskou tot de deuren werden geopend voor een nieuwe lading bezoekers. De opdringerigste mensen hadden waarschijnlijk al te horen gekregen dat de toegang ze ontzegd zou worden en dat ze maar beter konden verdwijnen.
Ramon liep voorbij de dranghekken naar de zij-ingang die hij die middag al gezien had. Achter het glas van de deur stond één van de bewakers van de Asmodean, zijn armen op zijn rug. Hij keek ongeïnteresseerd naar Ramon, totdat die het zilveren toegangsbiljet even liet zien. Het gedrag van de bewaker veranderde acuut. Met een wijds gebaar trok hij de deur open en met een korte knik verwelkomde hij Ramon.
‘Deze kant op meneer...’ De deur sloot zich achter Ramon. De ruimte waarin hij zich nu bevond was klein, nauwelijks gemeubileerd. De muren waren van zwart marmer en vanuit smalle spleten aan de rand van de vloer scheen een roodgloeiend licht. De bewaker liep naar een smalle, lage balie, waarin een reeks monitoren was gemonteerd. ‘Als ik even uw biljet mag zien?’ Hij hield zijn hand uit naar Ramon, die hem het biljet overhandigde.
Ramon wist niet wat de man op het scherm zag, maar zijn gedrag veranderde nogmaals. Hij gaf het biljet met een diepe buiging terug.
‘Het is een eer u hier te mogen verwelkomen, meneer Vendiaz. Het gebeurt zelden dat één van de stille aandeelhouders in de Asmodean zijn investering komt bezoeken.’
Ramon glimlachte flauwtjes, maar inwendig vervloekte hij Cosmo. Zijn naam stond op het biljet! ‘Ehm, ik ben hier incognito, eh...’ Ramon keek even naar het naamplaatje op de schouder van de bewaker, ‘James. Denk je dat je ervoor kunt zorgen dat mijn verschijnen hier... onopgemerkt blijft?’
James keek hem bevreemd aan. ‘Hoogst ongebruikelijk, meneer Vendiaz. Iedereen wordt geregistreerd, dat weet u.’
Ramon trok zijn wenkbrauwen op. ‘Natuurlijk weet ik dat. Daarom wil ik dat je mijn naam uit het systeem haalt.’ Hij legde twee biljetten van honderd op het toetsenbord in de balie. ‘Het enige dat je hoeft te doen is even op de delete toets te drukken...’ Hij keek James recht in zijn ogen en glimlachte hem vriendelijk toe. De bewaker glimlachte terug en er klonk een zachte klik en wat geritsel.
‘Ik wens u een prettig verblijf in de Asmodean, aandeelhouder Vendiaz.’ James wees naar achteren, naar een zwart paneel dat langzaam in de muur wegschoof. Erachter was roodachtig licht zichtbaar, dat weerkaatst werd tegen het ruwe graniet van het schuin aflopende plafond. De muziek die eerder buiten hoorbaar was, overspoelde de kleine ruimte.
Ramon daalde een aantal treden af en kwam terecht in het voorportaal. De muren bestonden uit reusachtige LED schermen, waarop in vrij lage resolutie beelden van de dansende menigte in de grote zaal werden geprojecteerd. Een klein groepje bezoekers werd zojuist onderzocht door de bewakers, die met detectors op zoek waren naar wapens en verboden substanties. Ook hier wisselden bankbiljetten van eigenaar.
Ramon liep langs de bewaking, die hem eerst wilde tegenhouden, maar op vertoon van zijn vrijgeleide werd hij genegeerd.
Een lange, lage gang, zonder verlichting, met aan het eind een flakkeren van blauwe en rode vlammen. De temperatuur steeg aanmerkelijk en bereikte al snel een tropische hoogte. Boven de vloer zweefde een dikke laag witte damp. Tegen het eind van de gang begonnen de muren zachtrood te gloeien, het oppervlak leek enige malen gesmolten en weer gestold.
Ramon stond voor een hoge, zwartijzeren poort, omgeven door tientallen roestbruine hoofdjes van mensen en demonen, elk met een andere uitdrukking van pijn, angst, duivels genot of andere, meer exotische emoties op hun gezicht. Ramon kende de meeste van die uitdrukkingen. Met een diep kraken, duidelijk electronisch versterkt, opende de deur zich. Waar hij stond zag Ramon de put, kokende lavapoelen, gloeiende zuilen, standbeelden van demonen, die in de actinische stroboscoopflitsen leken te bewegen.
Hij deed een paar stappen naar binnen, liep de garderobe voorbij en keek uit over verschillende plateau’s waar mensen dicht opeengedrongen dansten op het ritme van de opzwepende muziek. Geurloze rook dreef uit de muren en speelde rond de voeten van de dansers, kolkte vervolgens naar beneden. Ramon voelde duidelijk de lage frequenties die uit de muren kwamen, die resoneerden in het diepst van zijn ingewanden en die, in samenspel met de snoeiharde muziek zelfs op de meest ongevoelige persoon indruk zouden maken.
Ongehaast liep hij over de rotsachtige bodem. Links en rechts verdwenen de muren in duistere diepten, afgescheiden door rood en blauw licht dat uit de vloer leek te komen. Op elk plateau zaten achter gloeiende houtskoolvuren mensen in duivelskostuum die glazen bloedrode drank gekroond met blauwe vlammen aan de omstanders aanreikten.
Ramon zuchtte. Hij ving de blik van een van de barkeepers en liet zijn speciale biljet even zien. De man wees naar een plek achter Ramon. In de verte, aan de overkant van de zaal, was een flauw schijnsel zichtbaar, als een glazen pilaar die in het pafond overging. Terwijl Ramon er naartoe liep zag hij in de schemering iemand die langs het glazen schijnsel omhoog leek te zweven, een flauwe, zilveren glinstering in de vooruitgestoken hand.
Het glazen schijnsel werd een gladde kristallen boog, die stijl omhoog ging, naar de volgende verdieping. Ramon liep naar de voet van de boog, waar een horizontale plaat kristal een opstap vormde. Toen hij erop ging staan voelde hij voor zich de stroperige aanwezigheid van een dwangveld. Hij pakte zijn biljet en hield dat in het dwangveld. Onder zijn voeten voelde hij een beweging en hij zag hoe een deel van het kristal daar leek te vervloeien.
Hij schrok van de hand op zijn schouder en draaide zich met een felle blik in zijn ogen om. Het was de jonge vrouw die hij eerder die avond had gezien, bij zonsondergang. Ze had haar haar opgestoken tot een soort duistere vlam. Passend in deze omgeving. Hij grijnsde breed en nodigde haar met een handgebaar uit naast hem te komen staan. Ze klemde zich angstvallig aan hem vast terwijl ze omhoog werden gevoerd.
De tweede verdieping van Asmodean was vlammend rood. Vloeren, meubels, mensen. De muren straalden een warm rood licht uit en Ramons zonnebril had zowaar moeite hem een correct beeld van de omgeving te leveren. De muziek was minder wild dan beneden, moderner, rustiger en er leek een soort weldadige loomheid in de lucht te hangen. Ramon vermoedde dat er een fijne nevel van stimulerende middelen in de ruimte werd geblazen. Hij keek naar het meisje aan zijn arm en grijnsde.
‘Hoe heet je?’ zei hij vlakbij haar rechteroor.
’Agneta,’ antwoordde het meisje schuchter. Haar stem ging bijna verloren in de muziek. ‘Dank je dat je me hebt meegenomen.’
Ze liepen naar een bar, die achter een paar hoge, kunstmatige rotsen was opgezet. De muziek werd hier gedempt tot een aanvaardbare dreun. Ramon knikte even naar de barman die in een onberispelijk rood kostuum gekleed was. Twee subtiele, rode hoorntjes staken door zijn haar omhoog. Met een duivelse grijns plaatste de barman twee glazen op de bar, waarin een fluorescerend roze en paarse drank kolkte.
‘Wie ben jij?’ vroeg Agneta. Ze nam een flinke slok uit haar glas en lachte naar hem. Haar tanden leken bloedrood.
Ramon aarzelde even. Het was al bijna misgegaan bij de bewaking. ‘Noem me maar... Omar.’
‘Past bij je.’ Ze nam nog een slok. ‘Ik zag je kijken, vanmiddag.’
‘Je doet me denken aan iemand...’
Agneta keek even weg. ‘Is ze mooi?’
‘Was. Ja, ze was heel mooi. Ze is onlangs... overleden.’ Starende ogen gevuld met angst en bedekt met een dikke laag rijp.
‘Hield...’ Agneta sloeg haar ogen neer en aarzelde even. Toen keek ze weer naar hem op. ‘Hield je van haar?’
Ramon grijnsde. Hij probeerde het beeld van Lisa Marie over het beeld van Agneta te plaatsen, maar een stapeltje bankbiljetten en creditcards kwam er voor in de plaats. ‘Ze was me dierbaar. Heel dierbaar.’
Er liep een rilling over zijn rug en zijn haren leken even overeind te gaan staan. Hij had het gevoel dat een paar ijzige ogen hem bekeken. Hij keek om zich heen. Aan de overkant van het vertrek liep een roodgouden trap langs de muur omhoog naar de top van de Asmodean, naar het heilige der heiligen. Even dacht hij een beweging te zien op de bovenste treden van de trap, waar die tussen kunstmatige stalactieten van bloederig druipsteen verdween.
Ramon boog zich kort naar Agneta. ‘Ik moet weg... zaken. Kan ik je ergens bereiken?’
De jonge vrouw leek verrast en stamelde: ‘Eh, ja. Ja, natuurlijk...’ Ze rommelde even in haar heuptasje en haalde een plastic schijfje tevoorschijn. Ramon plukte het uit haar vingers, drukte er een kus op en begaf zich doelbewust naar de overkant van de ruimte.
De top. De plaats waar rijkdom en macht samenvloeien. De plaats waar stemmen overstemd moeten worden en de eigenaren van sommige van die stemmen onherkenbaar moeten zijn omdat elk van hun woorden, elk van hun bewegingen weerslag heeft op de precaire balans tussen orde en chaos in Heilavn. Sommigen zouden de schemerige ruimte onder het vanadium dak een elite-club noemen.
Ramon wist dat hij een arena binnenstapte, een slagveld, zodra de immense portier, wit haar, witte baard en een lang, wit gewaad de gouden poort voor hem opende. In zijn hele leven, vanaf het eerste moment dat hij bewust in zulke termen dacht, had Ramon zich verre van zelfs de meest oppervlakkige vriendschappen gehouden. Hetzelfde gold voor vijanden. Hij had altijd gezorgd zijn vijanden met zorg te kiezen en daarna te elimineren.
Nu voelde hij vijandige blikken, gezichten die zich één voor één naar hem richtten, die hem opnamen, keurden, schatten, glimlachend met ogen vol nauwelijks verhulde haat. In een enkel moment had hij meer vijanden gemaakt dan hij ooit tevoren had gehad. En hij voelde nog iets, een aanwezigheid die hem deed denken aan de jaren op straat, in de Benedenstad, elk moment van onoplettendheid potentieel gevaarlijk. Een kilte daalde neer in zijn maag, verspreidde zich. Zijn hart sprong op, een teken van opkomende paniek. Hij vroeg zich af of het verstandig was hier te blijven, maar de verlokking van weelde en rijkdom haalde hem over.
Voorzichtig, maande hij zichzelf. Eén verkeerde beweging is fataal. Een hapering in je ademhaling is voldoende voor deze mensen. Ramon onderdrukte zijn angst, probeerde zijn natuurlijke arrogantie tentoon te spreiden. Zonder merkbare aarzeling zette hij zijn eerste stappen in de wereld van absolute macht, rijkdom, de top.
Centraal stond een zwarte, stalen bar, met daarop eenvoudige, kristallen drinkbekers die schitterden onder de felle spots in het plafond. Lege bekers schoven zachtjes over het spiegelende oppervlak en verdwenen op driehoekige chromen plaatjes de bar in. Ramon zag mensen die een paar woordjes fluisterden in de richting van de bar, die vervolgens gedienstig het bestelde drankje zo dicht mogelijk bij de besteller plaatste. Rondom de bar was een brede vloer, die geleidelijk omhoog liep naar hoge, verduisterde nissen die in elk van de muren waren ingebouwd.
Met zijn linkerpink en linkerwijsvinger verspreidde hij een flinke wolk arrogantie en onderwerping achter zich. Hij liep naar de bar, voelde weer de blikken, voelde de verandering van de stemming om hem heen. Hij grijnsde en bestelde met hese stem absint. De bar reageerde traag, stuurde een beker omhoog, leek zich halverwege te bedenken en trok toen de beker weer terug. Even later sprak een ober in een duivelsrood, driedelig pak hem beleefd aan, stem nauwelijks hoorbaar boven antieke rock. Op een gouden dienblad stond een zwart glas, waaruit witte damp kolkte die als een deken op het dienblad bleef liggen. ‘Met de complimenten van de directie, meneer.’ De ober wachtte tot Ramon het glas van het dienblad pakte, boog tot de correcte diepte en haastte zich vervolgens weg.
Een rijzige, oriëntaalse vrouw die aan de overkant van de bar stond ving zijn blik, nipte kort aan haar beker terwijl ze hem bleef aankijken. Ramon zag de uitnodiging in haar ogen. Haar gezicht beantwoordde aan de meeste schoonheidsidealen die in Heilavn golden, maar er lag kille berekening in haar donkere ogen, een harde trek om haar mond die zelfs door de kostbaarste chirurgie niet zou kunnen worden weggewerkt. Ze droeg een zwartglanzend, nauwsluitend pak dat haar tepels vrijliet. Ramon grinnikte. Een zakenvrouw op zoek naar vertier, niet zijn prooi. Het soort vrouw dat hem een nacht zou gebruiken en ’s ochtends wat geld op zijn bed zou gooien. Ramon had een hekel aan sterke vrouwen.
Met zijn absint in zijn linkerhand liep hij naar een projectiewand die constant veranderende en vervloeiende geometrische patronen weergaf. Drie of vier dozijn mensen dansten daar houterig op het ritme van de muziek, hun gezichten onafwendbaar naar het scherm gekeerd. Onder- en bovenaan het scherm liepen regels tekst van rechts naar links, cryptische omschrijvingen en getallenreeksen die vertelden hoe de markten wereldwijd ervoor stonden. Ramon analyseerde het handjevol vrouwen op de dansvloer, schatte bezit en liquiditeit en vervolgens wilskracht en eigenzinnigheid. Zoals hij verwachtte was er een duidelijk verband.
Uit één van de nissen zag Ramon drie mannen en een vrouw komen, als verschijningen die zich door een muur van duisternis materialiseerden. Elk van hen droeg een fluwelen masker, ingelegd met juwelen in ingewikkelde patronen, dat ogen, neus en wangen bedekte. Ramon floot zachtjes toen hij de ontwerpers van hun kleding herkende, Oligio, Rasmussen, Assam, Kumil. Het duurste van het duurste.
Hij zette twee stappen in hun richting, onwillekeurig aangetrokken door de uitstraling van deze individuen.
Zijn instincten waarschuwden hem zich stil te houden, te observeren. Ramon kende zijn instincten, wist dat zijn leven meerdere malen gered was door te luisteren naar zijn lichaam. Hij liet zijn ogen door de ruimte dwalen, op zoek naar een storend element, iets dat de waarschuwing rechtvaardigde. Uiteindelijk bleven zijn ogen rusten op het groepje dat zojuist was verschenen. Ze wandelden juist samen naar de bar, fluisterend, hun fluisteringen overstemd door de muziek.
Hij dwaalde in hun richting tot hij zag waarom zijn instincten alarm hadden geslagen. Zijn onderbewuste had de onzekere bewegingen doorgrond, had de lichte trilling van spieren gezien, de huidskleur die iets bleker was dan normaal. Deze mensen waren bang. Ze verborgen hun angst meesterlijk, op een manier die hen gemaakt had tot wie ze nu waren, de top van Heilavn, meedogenloze zakenmensen en politici. Maar ze waren geschokt tot in het diepst van hun wezen.
Langzaam, bijna onweerstaanbaar draaide hij zijn hoofd van hen weg, terug naar de verduisterde nis waaruit ze zojuist tevoorschijn waren gekomen.
De duisternis leek te bewegen, een eigen leven te leiden, tentakels uit te strekken in zijn richting. Ramon knipperde met zijn ogen en zette zijn Tsjoy Syim af. Het waanbeeld verdween, maakte plaats voor een jonge vrouw met nachtzwart haar dat vloeiend op leek te gaan in het verduisteringsveld. Ze keek hem recht in de ogen, onbewogen, zich bewust van zijn staren. Haar ogen leken groter te worden, dichterbij te komen. Hij zag de donkere pupil, smaragdgroen eromheen, kleine adertjes, fijn vertakt, rood op wit.
Ramon schudde zijn hoofd, probeerde zich los te rukken van haar blik. De vrouw verdween. Hij onderdrukte de neiging paniekerig om zich heen te kijken, maar zijn lichaam reageerde onwillekeurig toen er een hand op zijn schouder viel en een golf absint klotste over de rand van het glas. Verschrikt keek hij opzij, recht in een paar groene ogen, bijna op gelijke hoogte met die van hem. Nu voelde hij ook haar uitstraling, een bijna tastbare muur van agressie en dominantie. Haar gezicht had een natuurlijk aandoende perfectie, bleke huid, volle rode lippen, zachtglanzend, tanden net zichtbaar ertussen. Op haar voorhoofd hing een enkele, druppelvormige zwarte parel aan een eenvoudige gouden ketting.
Haar stem was hees en de toon was dwingend, agressief. Haar adem was zoet, maar liet een bitterzoute nasmaak bij hem achter. Ze sprak een aantal woorden in zijn oor die hij niet verstond, maar de betekenis gloeide op in zijn geest als een reeks beelden. Hij zag zichzelf, van ver, van dichtbij. De beelden hadden een vreemde, onaardse kwaliteit, alsof er meer getoond werd dan normaal zichtbaar was. Hij herinnerde zich de omgeving, zag de plaatsen waar hij de afgelopen dagen had rondgelopen, zag Lisa Marie, lachend, voor hij haar langzaam wurgde. Zwarte en rode vlammen leken over zijn lichaam te spelen, wierpen schaduwen op de muren, terwijl Lisa Marie een mengeling van zwakke pasteltinten had, snel overlopend naar een egaal, donker blauw, dat overstemd werd door zijn eigen kleuren en vervolgens langzaam uitdoofde.
Zijn glas kletterde op de vloer, brak in duizend splinters. Hij greep haar hand, voelde haar huid, koel, de spieren eronder staalhard, haar nagels haalden zijn huid open, trokken brandende voren over zijn schouders toen hij probeerde haar weg te trekken. Hij voelde haar nagels dieper graven, zich vastklauwen achter zijn sleutelbeen, vlak naast zijn halsslagader.
In paniek spoot hij de complete voorraad feromonen uit zijn rechterarm in haar gezicht, een machtige mengeling van de meest agressieve en angstopwekkende emoties die hij kon produceren. De druk op zijn schouder hield op, haar klauwen lieten los en er verscheen een uitdrukking op haar gezicht die hij in het geheel niet kon plaatsen.
Het volgende moment werd hij met een ruk omgedraaid, zijn gezicht vlak bij het hare. Haar rechterhand greep zijn achterhoofd vast, terwijl ze met haar linkerhand zijn rechterschouder onwrikbaar vastklemde. Hij voelde haar lichaam tegen het zijne, lenig, sterk, hard onder het grijze gewaad dat ze droeg. Langzaam dwong ze zijn hoofd naar voren, een wellustige glimlach op haar lippen, ogen halfopen, als een kat die op zijn gemak een prooi beloert.
Haar lippen raakten de zijne, koel, wasachtig, tanden schuurden een moment over elkaar, weken toen. Haar tong flitste naar voren, speelde even langs zijn tanden, raakte zijn eigen tong. Hij voelde een golf van opwinding, legde zijn handen op haar schouders, wikkelde zijn tong om de hare, liet zich haar mondholte inglijden. Hij sloot zijn ogen.
Een scherpe pijn, smaak van bloed, niet alleen het zijne. Verschrikt opende hij zijn ogen, keek in groene poelen die onbewogen terugstaarden. En met de smaak van bloed overspoelde een waterval aan beelden en geluiden zijn geest, eeuwenzware herinneringen die hem neerdrukten, zijn hersens leken te laten instorten onder hun eigen gewicht.
Abrupt liet ze los. Ramon greep naar zijn hoofd, wreef over zijn slapen om de diepe, kloppende pijn daar te verzachten. Hij zag haar grijnzen naar hem, haar tanden roodbevlekt, scherp gepunt als de tanden van een roofdier, haar haren speelden om haar hoofd, als een levend iets. Een grijze flits, een warme vochtigheid in zijn nek, toen was ze verdwenen.
Verdwaasd wankelde hij naar de uitgang, de pijn in zijn hoofd een constante dreun die elke beweging een pijniging van jaren deed lijken. Hij vroeg Ascortecine aan de portier en kreeg een buisje met lichtblauwe vloeistof in zijn handen gedrukt. Half dubbelgevouwen goot hij de pijnstiller naar binnen. De bitterzure drank waste de smaak van bloed uit zijn mond en na een paar minuten nam de pijn af. De portier gebaarde naar hem, klopte ter hoogte van zijn eigen nek op zijn baard en keek hem vragend aan. Ramon voelde aan zijn hals. Zijn hand kwam donkerrood terug. In het spiegeltje dat de portier hem aanreikte zag hij een lange, rode veeg precies over zijn halsslagader lopen.
‘Misschien kunt u beter even naar het ziekenhuis gaan, meneer.’ De stem van de portier klonk vlak, emotieloos. ‘Even na laten kijken.’
‘Ja,’ antwoordde hij wezenloos. ‘Ja, dat is misschien een goed idee.’
‘Ik zal een taxi voor u laten komen.’
Ramon knikte alleen maar.
Onderweg bedacht Ramon zich. Het bloed op zijn hals was niet van hem en de pijn in zijn tong en keel waren nagenoeg verdwenen. Hij was nu alleen nog verward, begreep nog steeds niet goed wat hem overkomen was. Wat hij nu nodig had was rust, een nacht slapen en dan morgen uitzoeken wie de vrouw was die hij in de Asmodean had gezien. Zodra hij aan haar dacht verscheen haar gezicht weer voor zijn geest, samen met gedachten en herinneringen die niet de zijne waren. Hij concentreerde zich op de buiten voorbijflitsende reclamezuilen, de gigantische LED-schermen die boven winkels en tegen de zijkant van huizen waren geplaatst en in een verwarrende kaleidoscoop hun verlokkingen presenteerden. Het hielp maar gedeeltelijk.
De chauffeur bracht hem tot voor de deur en Ramon gaf hem een flinke fooi. De man riskeerde zijn auto, zelfs aan de uiterste rand van de Benedenstad.
Hij rende door de ijzige kou naar de deur van zijn pakhuis, typte een paar keer de verkeerde code in voor hij eindelijk de warmte van zijn werkplaats in kon.
Uitgeput liet hij zich op zijn bed vallen, maar slaap bleef uit. Hij schakelde door een aantal kanalen. Het nieuws meldde dat Lisa Marie Antonio vermist werd. Haar bezorgde vader, de heer Antonio, had alarm geslagen nadat een grootscheepse zoektocht geen resultaten had opgeleverd. Ramon grinnikte vermoeid. Het bericht erna deed hem in hysterisch lachen uitbarsten. Marcello Marco Antonio die lid van de raad van bestuur van Akinais was, één van de grootste farmaceutische conglomeraten ter wereld, had een zeer hoge beloning uitgeloofd voor informatie over zijn dochter.
In gedachten ging hij na wie Lisa Marie aan zijn zijde gezien had. Een paar mensen uit de discotheek, de Kinderman, een toevallige voorbijganger. Hij zou ze nooit allemaal kunnen opruimen voor ze hem op het spoor kwamen. Het betekende dat hij een tijd zou moeten onderduiken in de Benedenstad. Hij dacht aan een duistere, benauwde ruimte, een herinnering, maar niet van hem.
Op het scherm werd weer een lijk getoond dat naakt aan het plafond was opgehangen. Deze keer een wat gezette vrouw, Ramon schatte haar rond de vijftig. Een van haar borsten hing slap omlaag, bijna tot op haar schouder, de ander werd op zijn plaats gehouden door eenzelfde, obsidianen dolk als waarmee onlangs Azirkhan Maharaj om het leven was gebracht. Ook hier zaten de bloedspetters tot op de muren. De camera zwaaide naar de openstaande balkondeuren, waarachter Diluvipolis-park zichtbaar was. De politie had het vermoeden uitgesproken dat er een seriemoordenaar aan het werk was. Ramon grijnsde. Het vermoeden... Hij zette het scherm af, maar het beeld van de vermoorde vrouw bleef voor zijn ogen dansen, draaide om en om voor zijn netvlies. Hij zag hoe een hand met lange nagels de dolk naar binnen stootte, voelde bijna de weerstand van kraakbeen, vlees, voelde bijna het warme bloed over zijn handen spuiten, keek recht in het gezicht van de vermoorde vrouw, zag het leven uit haar gezicht verdwijnen, haar gezicht een masker van angst. Hij schudde driftig zijn hoofd en zag weer normaal. Hij sloot zijn ogen even om tot rust te komen en haalde een paar keer diep adem.
Gekalmeerd stond hij op en begon in de laden van één van zijn kasten te graaien. Ergens achterin lag een verboden model flechette pistool. Hij had liever een degelijk, ouderwets pistool, compleet met knal, rook en kruitdampen. Vertoon van bruut geweld werkte nu eenmaal beter in de Benedenstad.
Er klonk een indringend zoemen. De bel van de pakhuisdeuren. Hij liep naar beneden en keek op het scherm daar wie er voor de deur stond, recht in het gezicht van Lisa Marie. In paniek greep hij het scherm vast, maar voor hij de monitor van de werkbank kon smijten, zag hij de rood met zwarte haren. Hij herinnerde zich de Asmodean. Agneta. Niet Lisa Marie. Zijn hart hamerde in zijn keel terwijl hij de deur opende.
‘Wat doe je hier?’ snauwde hij haar toe.
‘Ik... Ik zag je weglopen...’ stamelde ze. ‘Ik dacht dat je hulp nodig had.’
Hij greep haar hand en trok haar naar binnen. Vervolgens smeet hij de deur achter haar dicht.
‘Hoe heb je me gevonden?’ eiste hij.
Agneta sloeg haar ogen neer. ‘Gevraagd aan de taxi-centrale. Ik zag je instappen.’
Ramon draaide zich om en liep naar zijn werkbank. Daar sloeg hij met open handen hard op het houten oppervlak. Hij drukte zijn hoofd tegen het scherm en schudde zachtjes zijn hoofd. Even later rustte er een zachte hand op zijn schouder. Een hand op zijn schouder, de spieren hard als staal.
‘Dank je Agneta, het gaat wel weer.’ Ramon zuchtte kort. Als hij toch de Benedenstad inging kon hij net zo goed even wat verse waar bij Loki Ganneson afleveren. Lisa Marie verscheen even voor zijn geestesoog, maar ondersteboven, haar keel doorgesneden en een dolk in haar hart. Ramon negeerde het. Agneta glimlachte.
Onder zijn handen kwam het scherm tot leven. Een venster opende zich en vertoonde het gezicht van Cosmo. De kleine man leek nog banger dan normaal en angstzweet stond in dikke druppels op zijn bleke gelaat.
‘Ramon!’ Zijn stem was rauw en klonk gesmoord. ‘Ramon, je moet me helpen!’
‘Kalm Cosmo. Wat is er aan de hand?’
‘Er is iets in mijn huis binnengedrongen.’
‘Onmogelijk. Niets kan in dat fort van jou binnenkomen.’
‘Maar ik hoor ze, Ramon. Ze giechelen. En er lopen schaduwen over de muren en de plafonds. Ramon, help me! Ik word gek!’
Ramon zweeg even terwijl hij nadacht. Het scherm werd zwart voor hij iets kon zeggen.
‘Wie was dat? En waarom noemde hij je Ramon?’ vroeg Agneta.
‘Een... zakenrelatie.’ Cosmo behartigde een flinke hoeveelheid van Ramons zaken en beheerde een goed deel van zijn investeringen. Als er iets met Cosmo gebeurde... Hij trok zijn warmste trenchcoat aan en propte zijn pistool met extra clips en zijn eigen sleutel van Cosmo’s schuilplaats in zijn binnenzak. ‘Ik moet weg.’ Hij hield de deur voor haar open. ‘Kom een andere keer maar terug.’
Agneta bleef staan en keek hem vastberaden aan. ‘Nee. Ik ga met je mee.’
Ramon stapte naar haar toe en nam haar kin in zijn hand. ‘Luister, meisje. Ik ga naar het centrum van de Benedenstad. Dat is geen plaats voor een lieflijk wezentje als jij.’
Ze trok haar kin los en zweeg koppig.
Ramon haalde zijn schouders op. ‘Goed, wat je wilt.’ Hij trok de deur achter hen dicht en samen liepen ze door de snijdende kou naar de Skivvenbahn.
Op het marktplein brandde een berg autobanden. Ramon zag de gezichten van de mensen die vlak bij het vuur stonden, dicht op elkaar om de kou weg te houden. Ze stonden in absolute stilte. Her en der laaiden vuren in ijzeren tonnen hoog op wanneer er weer verse brandstof op werd gegooid. De geur van brandend rubber was al van drie blokken weg te ruiken geweest. Een kort moment leek het plein een kring van basalten monolieten, een gloeiend altaar in het midden en de mensen eromheen toeschouwers in een macaber offerritueel.
De deuropening waardoor hij gewoonlijk naar Cosmo’s schuilhol ging, was leeg, evenals de gangen en kamers verderop. Hun voetstappen klonken hol en Ramon had weer het gevoel dat hij bekeken werd. Bij het gat in de vloer hielp hij Agneta naar beneden, de houten ladder af. Loki was in geen velden of wegen te bekennen geweest, dus hield hij haar maar bij zich. Ze keek af en toe angstig om zich heen, duidelijk niet gewend aan armoe en geweld, de strijd om te overleven. Ze had geprobeerd een jongetje zonder benen naar een beschutte plek te helpen, maar het kind had met een vervaarlijk uitziend mes naar haar uitgehaald en haar uitgescholden. ‘Hij kan nog geen zes zijn geweest.’ Ze had het zinnetje vier blokken lang herhaald, terwijl ze zich willoos door hem liet leiden.
Hij stak de plank over tot hij bij de stalen deur kwam. De sleutel die hij had opende de deur en zette het verdedigingssysteem af. Zodra Ramon het licht aandeed zag hij Cosmo. De kleine man hing naakt aan het plafond. De loop van één van de Gatlings was om zijn enkel gewikkeld en in het beton geramd. Hij vroeg zich af wat er zoveel kracht kon bezitten. Achter zich hoorde hij Agneta overgeven.
Cosmo’s nek was niet netjes opengesneden, maar half afgebeten, alsof een wild dier had geprobeerde zijn hoofd eraf te scheuren. Zijn gezicht was onherkenbaar verminkt door halen van lange nagels die diepe, evenwijdige voren in zijn gezicht geploegd hadden. Ramon werd koud toen hij tussen al het rood de zwarte dolk zag die diep in Cosmo’s borst gestoten was. Hij greep het handvat vast en probeerde het wapen los te wrikken. Een hand met lange nagels die het mes diep naar binnen stoot. Het beeld drong zich haarscherp aan hem op. Hij veegde het mes af en stopte het in zijn binnenzak.
Een zacht, hoog gegiechel klonk uit de ruimte achter hen, waar de loopplank was die over de afgrond lag. Hij draaide zich met een ruk om en duwde Agneta uit de weg. De loopplank was leeg, evenals de rest van de ruimte. De bodem van de afgrond kon hij nog steeds niet waarnemen. Toen begon Agneta te krijsen.
‘Wat, wat?’ Hij schudde haar door elkaar tot ze kalmeerde. Haar gezicht was bleek, haar ogen stonden wijd open en hij rook duidelijk haar angst.
Ze wees achter hem, naar het lijk van Cosmo. ‘Hij... Hij knipoogde naar me!’ bracht ze nog uit, voor ze flauw viel. Ramon legde haar voorzichtig neer en liep toen om het neerhangende lijk heen. Een druppel bloed viel naar beneden bij elke vierde stap die hij deed.
‘Ramon...’ De stem, bijna een fluistering, kwam uit het lichaam en toch ook weer niet. Ramon keek om zich heen, maar zag niemand die het geluid had kunnen produceren.
‘Cosmo?’ Hij aarzelde. De drang om te vluchten nam bijna bezit van hem, maar hij onderdrukte zijn instinct. Hij zakte door zijn knieën en keek in het gehavende gezicht van zijn heler en informant.
‘Je was te laat, Ramon...’ Het hoge gegiechel weerklonk weer, rondom, dit keer bijna oorverdovend hard. Dit keer was het genoeg. Hij stond op en rende naar de loopplank. Halverwege bedacht hij zich en liep hij naar de jonge vrouw die nog steeds bewusteloos op de grond lag. Hij greep Agneta bij haar pols en rond haar middel en tilde haar op zijn schouder. Ze was verbazingwekkend licht.
Met de vrouw op zijn schouder kwam hij naar buiten. Zijn gezicht was rood van de inspanning en het zweet op zijn gezicht bevroor zodra het in contact met de buitenlucht kwam. Op zijn schouder hoorde hij Agneta kreunen. Bij één van de vuren zag hij Einskaldir zitten en daar rende hij naar toe.
‘Einskaldir!’ groette hij de Skeinpunk.
De punk beantwoordde zijn groet met een ijzige knik.
Ramon liet Agneta voor zich op de grond zakken en zei: ‘Cosmo is dood.’
Einskaldir knikte; de pieken op zijn hoofd zwaaiden vervaarlijk heen en weer. ‘Het duurde lang. We hebben hem gehoord. Zelfs de doven hebben hem gehoord. Hij was overal hoorbaar. Dit keer hebben jullie de verkeerde te pakken gehad, Ramon.’ Einskaldir grijnsde vreugdeloos. ‘Of andersom, natuurlijk.’
‘Wanneer stopte het?’
Einskaldir zweeg, maar het meisje dat Ramon de vorige keer had tegengehouden giechelde kort en hoog.
Ramon trok Agneta overeind en begon van het plein weg te lopen, de jonge vrouw met zich mee sleurend. De schaduwen tegen de gebouwen wezen hen met groteske klauwen na en van overal om hen heen klonk een kort, hoog gegiechel. Ze begonnen te rennen.
Terwijl ze door de donkere straten van de Benedenstad renden werd Ramon weer overvallen door voorstellingen die als een deja vu over zijn geestesoog lagen. Een vlucht door donkere straten. Logge, monolitische gebouwen links en rechts en achter hem een donkere, beweeglijke muur, bezet met witte koppen die met waanzinnige snelheid naderde. In de verte een eenzaam gebouw, een piramide, scherp afgetekend tegen de nacht. Een veilige plaats!
Met een knal smeet Ramon de deuren van zijn pakhuis achter zich dicht. Op zijn commando werd in de ruimte een zee van licht ontstoken. Agneta liet zich kreunend op de grond zakken. Haar kleren waren gescheurd waar Ramon haar had voortgetrokken en haar haar hing in een slordige rood-zwarte massa om haar schouders. Van haar ogen liepen zwarte vegen naar beneden en opzij. Ze staarde voor zich uit, haar ogen leeg, haar ademhaling kort, oppervlakkig.
Voor zijn ogen zag Ramon haar kleren in een lang, wit gewaad veranderen. Hij schudde zijn hoofd en wreef in zijn ogen, maar het beeld bleef. Een stekende pijn drong zijn brein binnen, bleef daar hangen als een punt van gloeiende intensiteit.
Hij bestelde pijnstillers en kalmeringsmiddelen uit zijn huisapotheek en slikte die weg met een glas whisky. Hij haalde het mes uit zijn binnenzak en liet de computer een foto van het ding maken. Vervolgens liet hij de zoekprogramma’s die Cosmo geïnstalleerd had het netwerk afzoeken naar referenties.
Het systeem kwam na een zoektijd van enkele minuten terug met tientallen artikelen over Indiaanse en Afrikaanse offerrituelen, archiefbeelden van de opgravingen in Diluvipolis park en de nieuwsberichten van de afgelopen dagen. Ramon sloeg de oudere referenties over en concentreerde zich op de recentere artikelen. Hij vond een exacte kopie van het mes dat hij nu voor zich had liggen in een artikel over de zwarte stenen in het midden van Diluvipolis Park. Hij herinnerde zich zijn visioen in het centrum van de Benedenstad: een kring van basalten monolieten. Hij wist dat hij iets op het spoor was.
In de nieuwsartikelen zag hij weer de lichamen, ondersteboven opgehangen. Beeldje voor beeldje liet hij de berichten voorbij komen, in de hoop iets nieuws te ontdekken. Terwijl hij bezig was opende een venster zich in het midden van het scherm met de mededeling dat er een nieuwe referentie aan de lijst was toegevoegd.
Het bleek een politierapport, compleet met foto’s. Ramon las het verslag met toenemende verbazing. Nog geen uur geleden was bestuurslid Marcello Marco Antonio dood in zijn huis aangetroffen: opgehangen aan het plafond, doorgesneden keel en een mes van obsidiaan in zijn hart. Het uur van zijn dood was vastgesteld op ruwweg anderhalf uur na de uitzending waarin hij een beloning had uitgeloofd voor informatie over zijn verdwenen dochter, Lisa Marie. Op zijn nachtkastje was een zakje gevonden met daarin een afgesneden duim, die vrij snel geïdentificeerd kon worden als de duim van zijn dochter. De duim waarvan Ramon wist dat Cosmo hem had. Ramon rekende. Degene die Cosmo vermoord had, zou in drie kwartier vanuit de Benedenstad naar het noordelijkste deel van Heilavn moeten zijn gegaan met Lisa Marie’s duim om op tijd te zijn voor het vermoorden van Marcello. Hij schudde zijn hoofd. Onmogelijk!
Op de foto’s zag Ramon behalve Marcello Marco Antonio ook Diluvipolis park op de achtergrond. Hij wreef met zijn hand over zijn voorhoofd. Steeds maar weer dat park. Hij spoelde nogmaals door de beelden van de afgelopen dagen, bekeek de foto’s op alle mogelijk manieren. Na een half uur merkte hij een overeenkomst op. Elk van de lichamen was opgehangen met het gezicht naar het park toe. Hij haalde elk van de plaatjes tevoorschijn, vergrootte ze en liet de computer berekenen waar ze naar keken.
Hij vergeleek de coördinaten met zijn kaart van de stad en liet uiteindelijk zijn vinger rusten in het midden van Diluvipolis Park, het centrum van wat eens een beschaving was geweest, op een klein cirkeltje dat volgens de schaal van de kaart een doorsnede van honderd meter of meer had.
Ramon liet zijn kin rusten op zijn gevouwen handen terwijl hij nadacht over wat hem te doen stond. De stad ontvluchten, een aantrekkelijke optie, maar het zou betekenen dat hij alles moest achterlaten. Hij grinnikte even toen hij eraan dacht zich aan de politie over te geven. Als particuliere beschermings-firma’s hun rijke cliënten niet konden beschermen, dan zou naar de politie gaan pure zelfmoord zijn. En onderduiken was met de dood van Cosmo uitgesloten.
Zijn gedachten werden steeds weer naar een confrontatie gedwongen. Uiteindelijk stond hij op van zijn werkbank en liep naar Agneta. De jonge vrouw staarde nog steeds voor zich uit. Een enkele traan had een blank spoor door de vegen mascara getrokken.
‘Je moet gaan, Agneta.’ Ramon hield zijn stem zo kil mogelijk.
Het duurde even voor ze reageerde. ‘W-wat? Weg?’
‘Ja. De Skivvenbahn is dichtbij, daar kun je een taxi vinden.’
Ze keek naar hem op, niet begrijpend, tot hij de deur opende. Agneta begon te trillen en greep Ramon stevig vast.
‘Laat me niet alleen, Omar. Neem me mee.’
Ramon keek haar koud aan, overwoog haar nut en gaf uiteindelijk toe. Ze zou eventueel nog als schild kunnen dienen; er liepen er meer van haar soort rond.
Even later namen ze samen een taxi op de Skivvenbahn.
Hoge, stalen hekken omgaven Diluvipolis Park. Op dit uur van de nacht brandden er enkel wat flauwe lichtjes. De oostelijke horizon vertoonde een licht zweem van de naderende dageraad.
Ramon en Agneta liepen onder de sierboog door, het park in. Het wegdek veranderde van asfalt in grote, vierkante granieten platen. Hier en daar liepen barsten door het wegdek, maar het zag er na een verblijf van duizenden jaren onder zand en zee nog verbazingwekkend goed uit. Vijftig meter van de rand van het park begon de eigenlijke stad. De huizen aan de rand waren er het slechtst aan toe, half ingestort door de kracht van een vloedgolf die met volle kracht tegen de rand van de stad had gebeukt. Althans, volgens de bechrijvingen die hij net in zijn pakhuis had gelezen. Een donkere, beweeglijke muur, bezet met witte koppen. Onwillekeurig keek hij om toen ze de eerste huizen gepasseerd waren.
De bouwstijl van het prehistorische stadje was somber, functioneel massief en ronduit lelijk. In de verte zag Ramon een hoge piramide, opgebouwd uit verschillende lagen. Hij wist dar er een brede, steile trap liep tot aan de eerste verdieping, vanwaar een helling begon die zich rond het gebouw slingerde en uiteindelijk naar de top voerde. Een donkere trap naar binnen, stenen deuren die naar beneden klappen, hermetisch, en die het zeewater buitensluiten. Een eeuwigheid van duisternis. Ramon voelde een steek van eenzaamheid en waanzin door zich heen trekken, zo intens dat hij wankelde. Hij hield stil en ademde diep in. De herinneringen die al de hele nacht in zijn geest verschenen werden helderder, intenser, maar leken ook natuurlijker. Alsof hij ze zelf had meegemaakt, er zelf een deel van was.
Ze beklommen de eerste verdieping van de piramide en een deel van de tweede. Waar ze stonden konden ze over de meeste huizen heenkijken, de gelijkvormige eenvoud met straten die bijna een perfect dambordpatroon vormden. Een halve kilometer oostelijker zag Ramon wat hij zocht: een cirkel van immense, zwarte stenen.
Het eerste zonlicht kleurde de hemel rood toen ze tussen twee basalten monolieten doorstapten. De stenen vormden een omheining voor een plein, geheel open en geplaveid met dezelfde platen graniet die door de hele stad gebruikt waren. Ze liepen naar het midden van de cirkel.
‘Ik vertrouw het hier niet, Omar. Laten we weg gaan.’ Voor het eerst sinds ze uit zijn pakhuis waren weggegaan had Agneta weer wat gezegd. Ramon had liever gehad dat ze haar mond hield. Hij gebaarde dat ze moest zwijgen. Zelf voelde hij zich ook niet op zijn gemak. De lucht had een geladen sfeer.
Ramon. De fluistering was rondom hem. Hij draaide zijn hoofd van links naar rechts en weer terug. Niemand.
‘Wat is er?’ vroeg Agneta.
‘Niets. Hou je mond.’
Ramon. Indringender dit keer. Nu zag Ramon een beweging. Aan de rand van de steencirkel kwam een vrouw naar voren met intens groene ogen en lang, nachtzwart haar dat een eigen wil leek te hebben. Ze lachte naar hem met scherpe tanden.
‘Wie ben jij?’ Ramon sprak de woorden langzaam, dreigend, hoewel hij een kilte in zijn maagstreek voelde opkomen. Naast zich zag hij Agneta verbaasd naar hem kijken.
De vrouw siste zacht terwijl ze dichterbij kwam. Ramon haalde zijn pistool te voorschijn.
Agneta vroeg: ‘Waarom pak je je pistool? Er is hier niets.’ Ze ging voor hem staan en even leek het weer of haar kleren veranderden in een lang, wit gewaad.
Ik weet wie jij bent, Ramon Vendiaz. En je kent mij inmiddels ook. De mond van de vrouw bewoog niet en haar woorden klonken alsof ze direct in zijn hoofd werden gesproken. Herinneringen overspoelden zijn geest weer en hij begreep dat ze van haar afkomstig moesten zijn. En hij begon te begrijpen wie ze was. Wat ze was...
‘Wat wil je van me? Waarom ik?’
De vrouw kwam vlak achter Agneta staan, boog voorover en speelde even met haar tong over Agneta’s linkeroor terwijl ze Ramon bleef aankijken. Agneta merkte niets. De slanke armen van de vrouw omcirkelden het meisje. Handen met lange, zwarte nagels streken zachtjes over de borsten van Agneta die huiverde en haar armen om zich heen sloeg.
In het hoofd van Ramon verscheen een complex beeld, gecombineerde met een aantal sterke emoties, een mengeling van haat en liefde, verlangen en afkeer, alles doorspekt met eenzaamheid en verveling, een eeuwigheid van duisternis lang. En hij zag zichzelf in de Asmodean. Arrogant, sterk, en de eerste in de stad die zich tegen haar verweerd had. De eerste wolf die ze was tegengekomen tussen de schapen. De eerste die ze wilde. De enige die ze wilde. Ramon deinsde achteruit door de kracht van de emoties die hem overspoelden en liet zijn pistool vallen.
Word als ik, Ramon. De eeuwigheid wacht ons. Wees mijn gezel bij de jacht. Voor eeuwig, Ramon.
Ramon twijfelde. Het aanbod was aanlokkelijk. Eeuwige jacht. In gedachten rook hij al de angst van zijn prooi, voelde hij het razende kloppen van een hart onder zijn wurgende vingers. Onwillekeurig legde hij zijn handen op de schouders van Agneta, dicht bij haar keel. IJzige, sterke handen met lange, zwarte nagels grepen de zijne.
‘Wat moet ik doen?’ Zijn stem klonk gesmoord.
Agneta keek hem bevreemd aan. ‘Wat bedoel je?’
Ramon zweeg even, zijn ogen gericht op een punt achter haar. Hij begon te grijnzen. ‘Is dat alles?’ Toen pakte hij het obsidianen mes uit zijn binnenzak en hield het omhoog, in de eerste stralen zonlicht die de kring binnenvielen.
Agneta keek verbaasd omhoog naar de donkere schittering boven haar. Ze keek nog steeds verbaasd toen het mes naar beneden flitste en tussen haar ribben verdween.
Ramon voelde de verandering beginnen zodra het mes Agneta’s vlees raakte. Ineens zag hij de pasteltinten weer die hij eerder rond Lisa Marie had gezien. Die van Agneta waren bijna identiek. Ze werden geheel overstemd door zijn eigen, flakkerend rode uitstraling en die van de vrouw met de groene ogen en verdwenen vervolgens helemaal.
Ramon werd heet, toen koud, en even later werd alles zwart voor zijn ogen.
Epiloog
De zon scheen neer op het cirkelvormige plein. De basalten stenen wierpen korte schaduwen op het graniet.
Ramon werd wakker. Hij rekte zich loom uit en ging overeind zitten. Om zich heen zag hij de omtrekken van de stenen, de warmte die ze verzamelden, de energie die hier over en onder de grond door liep. Hij kon kilometers ver kijken, zag de energie van levensvormen en van niet levende objecten. Hij keek naar zijn handen, zag dat zijn nagels lang en zwart waren en een glanzende vitaliteit hadden. Hij voelde langs zijn tanden met zijn tong, voelde hun scherpte. De lucht was snijdend koud en toch voelde hij zich behaaglijk. Hij trok zijn lange jas uit en legde die over het lichaam van Agneta. Hij had hem niet meer nodig.
Uit de duisternis onder de stenen klonk een zachte roep. Hij keek op, zag daar de vrouw met de felgroene ogen.
Hij liep op haar af en bleef vlak voor haar staan.
Wandel met me. De woorden klonken in zijn hoofd, begeleid door beelden die hem met verwondering vervulden.
Ze nam zijn hand en samen liepen ze weg. Even later werden ze deel van de schaduwen van Heilavn.
Met een zucht laat ik me in het warme water zakken. Ik pak de douchecrème van de badrand, laat wat van het koude spul uit de fles glijden en wrijf het warm tussen mijn handen. Ik zeep mijn benen in. Mijn borsten, mijn oksels, mijn hals en mijn gezicht. Ik haal diep adem en probeer me te ontspannen.
Ik draai de kraan dicht, zodat het stil is op de badkamer. De spotjes in het plafond branden op halve kracht. De ventilator heb ik bewust uitgelaten. Ik stoor me er altijd aan als dat ding aan staan. Tijd voor mezelf, hoelang is dat verdomme al geleden?
Met mijn handen maak ik een kommetje en giet ik het schuim van mijn boven het water uitstekende knieën. Ze zijn nog een beetje bruin van de vakantie op Tenerife. De vakantie waarin het zo gigantisch uit de hand liep met Marcel. De hufter. En moet je die benen nu zien. Een kleurtje, dat wel. Maar dat maskeert niet dat ze inmiddels eenenveertig jaar oud zijn, net als de rest van mijn lichaam. Ik durf bijna niet meer voor de spiegel te staan, zo diep zijn de groeven naast mijn ogen. En in mijn hals. Om over die buik en die inmiddels ontelbare grijze haren tussen het bruin maar te zwijgen.
Ik druk mijn knieën tegen elkaar. Zal ik ze ooit nog om een mannenlichaam drukken? Een jong en lenig lichaam? Geen lichaam van een zestigplusser, alstublieft. Ik weet ook wel dat ik die genoeg kan krijgen, maar zó wanhopig ben ik ook weer niet. Nog niet, tenminste.
Ik leg mijn hoofd op de opgerolde handdoek op de rand van het bad en zucht opnieuw. Ja, daar lig je dan, Janne Derks. Helemaal op jezelf aangewezen in een piepklein flatje aan de rand van de stad.
Eenenveertig jaar oud en dit is het resultaat. Geen man. Geen geld. Geen kind. En te oud om er nog een te krijgen. Het zijn de spaarzame momenten zoals deze, wanneer ik in bad lig of onder de douche sta, dat ik het bloed weer naar mijn hoofd voel stijgen. Jarenlang heeft hij me aan het lijntje gehouden. Nee, Jantje, ik ben nog niet aan kinderen toe. Je moet me wat meer tijd geven, popje. Na mijn master, misschien. Nee, nu heb ik tijd voor mezelf nodig. Waarom ben ik erin getrapt? Al die jaren? Al toen ik tweeëntwintig was wist ik het verdomme. Die vent is geen blijvertje.
Tijdens mijn studietijd had het af moeten kappen en voor Eric moeten kiezen. Toen al had ik er een punt achter moeten zetten. Maar een jaar of tien geleden had ik het zeker moeten doen. En nog zijn er tien jaar voorbijgegaan zonder dat er een lichtje bij mij ging branden. Totdat meneer op vakantie zelf aankondigde dat ik op kon sodemieteren uit zijn huis. Het huis waarin hij notabene in ons bed heeft liggen neuken met dat grietje van het werk. Godverdomme.
Zo gaat het steeds. Ik baal van mezelf. Geef de schuld aan mezelf. Ontspannen lukt niet. Als ik eindelijk tijd heb om alles te overdenken, ga ik mezelf verwijten lopen maken over wat er allemaal verkeerd is gegaan. Het heeft geen zin. Ik kan de tijd niet terugdraaien. Wat gebeurd is, is gebeurd. Ik kan alleen maar mijn stinkende best doen om de tweede helft van mijn leven - als me nog zo veel tijd gegeven is  - in te richten zoals ik het wil. En ja, ik weet het. I'm not the only one. Verre van dat. Evi is alleen, Karin is alleen, Sanne is alleen. Als je als vrouw veertig bent en je hebt een stabiele relatie, dan ben je al bijna een uitzondering.
Maar toch, voor mij is het wennen. Ik had me er als meisje iets heel anders van voorgesteld. Gisteren vroeg Evi nog of ik meeging naar de stad. Naar de stad! En dan niet om te shoppen, maar ’s avonds, om de kroeg in de gaan. Uitgaan, wat ik sinds ik halverwege de twintig was niet meer heb gedaan. Als het zo moet, aan de bar met een wijntje, en dan proberen een man aan de haak te slaan, dan hoeft het voor mij niet meer. Echt, ik zou nog liever in de grond verdwijnen dan als wanhopige veertigjarige - pardon, éénenveertigjarige - weer die vrijgezellenmarkt opgaan.
Dit werkt niet. Ontspannen lijkt niet meer tot de mogelijkheden te behoren. Ik draai de knop bij het voeteneind om, om het water weg te laten lopen. Ik trek mijn knieën naar me toe en staar naar het sop dat rondjes begint te draaien rondom de kolk die ontstaat. Als kind was ik er bang voor. Dacht ik dat ik in die kolk van water kon verdwijnen. Nu lijkt het niet eens zo’n onaantrekkelijk plan. Jezelf mee laten voeren met het badwater. Terwijl het water in het putje wegkolkt, kan ik mijn ogen niet meer van het ronddraaiende water houden. Het lijkt een soort meditatie. Ik voel me licht en prettig en heel even denk ik dat ik me echt moet vasthouden, omdat ik anders door het putje verdwijn.
Er staat nog maar een klein laagje water in het bad. Het putje begint nu te slurpen. Ik zie het zilveren dopje, waaronder het water verdwijnt. Het voelt alsof ik geen adem meer krijg. Adrenaline schiet door me heen. In paniek wil ik uit het bad springen, maar mijn lichaam reageert niet op de signalen van mijn brein. Er is daar iets en het slokt me op. Maar als de geruststellende geluiden van stromend water mijn oren vullen, en ik stemmen hoor fluisteren dat het goed is, verzet ik mij niet meer en laat ik me hijgend en met en verhoogde hartslag meevoeren op de sensatie.
Ik knipper met mijn ogen. Eén kort moment had ik verwacht ergens in de donkere krochten van het riool uit te komen. Maar ik zit gewoon op mijn knieën in het inmiddels lege bad. Hijgend, nog steeds. En met een lijf dat aanvoelt alsof ik zojuist na maanden weer eens een stevige vrijpartij heb gehad.
Ik voel me jonger en energieker dan ik me lange tijd heb gevoeld. En dan gaat er een siddering door mijn lijf. Kippenvel. Ik kijk om me heen. Ik had toch een handdoek klaargelegd? O, daar. Over de designradiator.
In verwarring schud ik mijn hoofd. Designradiator? Ik sta op en pak de handdoek. Hij is lekker zacht en lekker warm. Alsof-ie zo uit de wasdroger komt. Terwijl ik me afdroog, kijk ik naar mijn voeten en het doucheputje ernaast. Dat is het putje uit het huis aan de Reigerstraat. Uit het huis van Marcel, toen ik dat nog mijn eigen huis kon noemen.
Word ik gek? Is het warme water me naar het hoofd gestegen? Ja, die kans is best aanwezig. Je bent tenslotte niet meer de jongste, hè, Janne? En je bent ook nogal labiel de laatste tijd.
Voorzichtig ga ik door met afdrogen en probeer ik de verwarring te negeren. Mijn brein zoekt naar aanknopingspunten en een logische verklaring. Ik durf bijna niet om me heen te kijken, maar ik weet het allang. Ik bevindt me niet meer in het kleine badkamertje van mijn driekamerflatje, maar in de grote badkamer van onze twee-onder-één-kap-woning.
Eenmaal afgedroogd, uit bad gestapt en in de grijze ochtendjas - die ik ooit stiekem uit een hotel heb meegenomen - geschoten, heb ik nog altijd geen verklaring. Behalve dat de hele scheiding en mijn verhuizing naar de flat aan de rand van de stad nooit heeft plaatsgevonden. Maar dat is een absurde gedachte.
Ik kijk in de spiegel, waarvandaan de condens langzaam maar zeker weer wegtrekt. ‘Zeker vijf jaar jonger,’ fluister ik tegen mezelf. De kraaienpootjes zijn minder prominent en er zit nauwelijks grijs in mijn haar. En in mijn ogen zie ik een schittering waarvan ik tot voor kort aannam dat ze was gedoofd. Het bad waarvan elke vrouw droomt. Een bad waarvan je zomaar een paar jaar jonger wordt!
Op de overloop werp ik een blik in de slaapkamer. Een onopgemaakt bed, op de grond een boxershort van Marcel. Van wie anders? Op trillende benen loop ik de trap af, naar beneden. De woonkamer waarin zo veel herinneringen liggen. De zithoek met de snuisterijen in de vensterbank en de kussentjes op de bank. Alles zoals ik het zelf heb ingericht. Het is terug. Of het is nooit weggeweest.
Mijn hart bonst in mijn keel als ik op mijn blote voeten over de prettig warme houten vloer naar de keuken loop. Daar om de hoek, naast de Amerikaanse koelkast hangt de keukenklok waarop naast de tijd ook de datum en het jaartal te zien zijn. De klok die ik ooit aan Marcel cadeau heb gedaan en die ik heb gekocht bij zo’n leuk winkeltje in hebbedingetjes.
Mijn adem stokt als ik op de klok kijk.
Donderdag, 17 december 2009.
Het staat er echt. In plaats van december 2015 is het december 2009.
Ik bijt in mijn arm, totdat ik het bijna uitschreeuw van de pijn.
Een mobieltje rinkelt ergens achter me. Een beltoon die ik lang niet heb gehoord. Het bekende riedeltje van mijn oude Nokia. Ik draai me om en zie de telefoon op de eettafel liggen. Zoemend verplaatst hij zich over het houten tafelblad, terwijl het schermpje groen oplicht.
Dat is 'm, mijn trouwe 3310.
Voetje voor voetje beweeg ik naar de tafel, gefocust op het antieke mobieltje. Als ik het toestel bijna kan pakken zie ik de naam in het schermpje.
Mijn eerste reactie is: niet opnemen. Laat die sukkel lekker in zijn eigen sop gaar koken. Maar de telefoon blijft dwingend bliepen en zoemen tegelijk en uiteindelijk wint de nieuwsgierigheid het. Ik pak hem op en druk op de groene knop.
‘Ja?’ hoor ik mezelf zeggen, met beverige stem.
‘Hoi popje, met mij.’
Die walgelijke stem van de man die mijn leven overhoop heeft gegooid. Of beter nog, compleet heeft verpest. En dan nu zo'n schijnheilig toontje.
‘Ik wou even zeggen dat ik vanavond pas heel laat thuiskom. Het is echt superdruk op het werk.’
Op de achtergrond hoor ik haar grinniken, de stagiaire. Met wie hij het dus al jaren deed voordat hij het lef had mij op straat te gooien.
‘Is goed,’ hoor ik mezelf zeggen. ‘Ik zie je wel weer verschijnen.’
‘Zie je morgen. Kusjes.’
Ik druk Marcel weg.
Kusjes. Om te kotsen.
Mijn hoofd kookt. Onder mijn oksels druipt het zweet langs mijn lichaam. Heel even had ik de hoop dat ik een tweede kans had gekregen van het leven. Een paar jaar teruggespoeld in het leven door een kronkel in de tijd. Om alsnog mijn relatie te kunnen redden. Om misschien nog een kind te kunnen krijgen. Maar het is zinloos. Ik wil het al niet eens meer. Ik wil terug naar mijn eigen tijd, ook al zie ik er hier jonger uit. Ik kan het simpelweg niet aan om het hele bedrog, het liegen, het afscheid, om dat allemaal nog eens dunnetjes over te doen.
Ik loop weer naar boven, terug naar de badkamer. Ik kijk over de rand van het bad, naar het putje. Wat er ook gebeurd is, welke rare bokkensprong de tijd ook heeft gemaakt, het had allemaal met dat putje te maken. Daar ben ik vrij zeker van. Maar wel met het putje in mijn flat. Zou ik nog terug kunnen? Of zou ik er voor altijd zes jaar reservetijd bij krijgen? Moet ik proberen die klootzak van een Marcel een hak te zetten met de kennis die ik nu op hem voorloop?
Nee.
Nee!
Marcel, zijn veel te jonge vriendin en het huis dat op zijn naam staat maken me kotsmisselijk. Ik wil terug naar mijn eigen leven in mijn eigen flatje, ook al is dat nog zo ellendig. Ik laat de badjas op de vloer van de badkamer vallen en stap het bad in. Ik heb geen idee hoe ik het heb gedaan, maar ik denk dat ik de situatie van zo-even zal moeten zien te benaderen om de terugreis mogelijk te maken.
Ik draai de douche open, wacht tot het water op temperatuur is en laat het warme water dan over mijn gezicht en mijn lichaam stromen. Met mijn voet duw ik het dekseltje van het afvoerputje dicht. Ik kijk toe hoe het waterpeil langzaam stijgt.
Het water moet eerst hoog genoeg zijn, hou ik mezelf voor. En dan moet ik het weg later stromen om mezelf mee te laten voeren. Ik giechel bij deze stompzinnige gedachten. Het is te bizar voor woorden. Geloof ik echt zelf dat ik kan tijdreizen via de doucheputjes in de huizen waarin ik heb gewoond?
Na een minuut of wat ben ik te ongeduldig om nog langer te wachten. Ik draai beide kranen tegelijk dicht en laat mijn naakte lichaam op mijn knieën in het laagje water zakken.
‘Op hoop van zegen,’ fluister ik tegen mezelf en ik draai het dekseltje van de afvoer omhoog. Als het water begint te kolken, bedenk ik me dat ik er misschien nog wel douchegel bij nodig heb. Maar terwijl de gedachten door mijn hoofd tollen, schieten mijn ademhaling en hartslag de hoogte in en voel ik me slap als een nat washandje worden.
Slaapdronken richt ik me op en kijk opgelucht om me heen. In zit in een leeg bad, maar ik ben in mijn eigen badkamer, in mijn eigen flatje. Mijn benen zijn weer gebruind van Tenerife. Ze zien er tegelijkertijd een stuk minder stevig uit. Ik voel dat ik een paar kilo zwaarder ben. En toch ben ik blij.
Voor de tweede keer die middag droog ik me af. Ik vermijd de spiegel, maar loop direct door naar de slaapkamer om mijn joggingbroek en een makkelijke trui aan te schieten.
Beneden in de keuken zet ik water op voor de thee. Terwijl de waterkoker borrelt, wervelen de gedachten door mijn hoofd. Is het eigenlijk wel echt gebeurd? Ben ik misschien in bad in slaap gevallen? Heb ik me alles ingebeeld? Maar het voelde zo écht!
Hoe dan ook, terug naar de Marcel-periode is geen goed idee. Niet in het echt en niet in mijn hoofd. Het wordt tijd dat die lul uit mijn leven verdwijnt. Maar stel je nou eens voor dat ik vérder terug zou kunnen? Terug naar het appartement boven de boekwinkel in het centrum, dat zou pas geweldig zijn. Míjn appartement, waar Marcel op een zekere dag in is getrokken. Lang voordat hij de twee-onder-één-kap aan de Reigerstraat kocht. Als dát zou kunnen.
De waterkoker schakelt zichzelf uit en ik ben alleen met de stilte in de keuken. Langzaam pak ik de waterkoker van de houder en vul ik de theekan met heet water. Nog altijd in gedachten verzonken, pak ik het doosje met zakjes kamillethee en hang er eentje in de kan, voordat ik die routinematig dichtschroef.
Ja, terugkijkend kan ik wel zeggen dat de jaren in het appartement boven de boekwinkel mijn beste jaren waren. Ik had een leuke baan, ik was jong en zat lekker in mijn vel, en ik had nog niet ontdekt wat een klootzak die Marcel eigenlijk was.
Hij blijft verdomme maar in je hoofd rondspoken, hè?
Met de theekan en een glas loop ik naar de woonkamer, zet het glas en de kan op de tafel en plof neer op de bank. Als ik eenmaal zit, voel ik een gloed door mijn lijf trekken. Ik begin me te beseffen hoe fantastisch het is, wat mij is overkomen. Als ik er even van uitga dat het écht gebeurd is. Maar ik heb op dit moment geen reden om daaraan te twijfelen.
Een reis in de tijd van je eigen verleden. Stel je voor dat ik die reis zou kunnen sturen, dan zou ik goud in handen hebben. Ik pak de theekan en giet mijn glas vol dampende kamillethee.
Dan zoemt mijn mobieltje. Ik kijk links en rechts om me heen en trek het uiteindelijk tussen de kussens van de bank vandaan. Even ben ik bang dat het Marcel is, die zich boos afvraagt wat ik in zijn huis moest.
Op het schermpje zie ik dat het Evi is.
'Hoi, Eef.'
'Hai. Zeg, heb je er al over nagedacht?'
'Waarover?'
'Nou, over of je vanavond nog iets wilde doen.'
Ik zucht. 'Ik heb eigenlijk niet zo'n zin om de kroeg in te gaan en -'
'Gewoon even een hapje eten. En daarna een drankje drinken.'
'Geen mannenjacht dus?'
Evi grinnikt. 'Gewoon, gezellig, meiden onder elkaar.'
'Goed, dan. Waarom niet.'
'Oké, ik kom je rond zes uur ophalen. Sta je dan klaar? Dan rijden we meteen door.'
'Prima. Tot straks.' Ik gooi het mobieltje terug op de bank. Evi heeft gelijk. Het is goed om er weer eens op uit te trekken. Hier in de flat gaan mijn gedachten met me op de loop.
Ik pak het glas en neem voorzichtig een slokje van de thee. Ik bereid me voor op een avond als vanouds.
Ondanks dat het een 'gewoon avondje uit' met Evi moet worden, heb ik toch weer een halfuur voor de kledingkast gestaan. De ene outfit te bloot, de andere te warm, nog weer iets anders te versleten, dan weer niet passend bij mijn leeftijd. Uiteindelijk heb ik een neutraal zwart jurkje uitgekozen, waar ik een broek onder aan heb getrokken. Het moet maar.
In de badkamer sta ik voor de spiegel mijn wimpers te doen. Ik stift mijn lippen en bekijk mijn gezicht van alle kanten.
'Je mag er zijn,' praat ik mezelf moed in. 'Je ziet er goed uit.' Maar toch, het gevoel blijft knagen. Dat de beste jaren achter me liggen. Ik draai me om naar de badkuip, aarzel even en buk me dan om naar het dekseltje van het doucheputje te reiken. Een flinke sliert haren heeft zich eronder genesteld, vastgeplakt aan het roostertje.
Ik trek een vies gezicht en pak de sliert met duim en wijsvinger beet. Ik vraag me altijd af hoe zo'n doucheputje in geen tijd toch weer zo smerig wordt. De drek verdwijnt in de wc en ik trek door, voordat ik er zelf op ga zitten. Ik kijk op mijn horloge. Over twintig minuten staat Evi voor de deur en gaan we de stad in. Ze is nogal stipt. Ik doe een plas, terwijl mijn blik op het doucheputje gericht blijft. Het staart me aan als het oog van een wild dier dat op me loert vanuit het donker.
Mijn mijn handen wrijf ik door mijn gezicht, maar ik raak het niet kwijt. Ik scheur een stuk wc-papier af en vouw dat een paar keer dubbel. Ik veeg mezelf af, sta op en trek opnieuw door. Bij de wasbak laat ik warm water over mijn handen stromen. In de spiegel kijk ik niet naar mijn gezicht, maar alleen naar het gat dat lokt. Het gat in het bad achter me. Opnieuw werp ik een blik op mijn horloge.
Even dan. Vijf minuten douchen. Omdat ik het móet weten. Ik draai me weer om naar het bad. Hou mezelf nog even voor dat ik het niet moet doen. Dat ik naar beneden moet gaan, een luchtje op moet doen en bij de voordeur moet wachten op Evi.
Dan kleed ik me razendsnel uit en stap in bad om de warme en de koude kraan open te draaien.
'Misschien doe ik het wel in mijn hoofd,' fluister ik voor me uit, terwijl ik het deksel weer over het putje laat glijden. 'En heeft het helemaal niks met dat putje te maken.'
Het bad begint zich weer met een laagje water te vullen.
Of misschien was het eenmalig en zul je nooit weten of je het gedroomd hebt of niet.
Het stemmetje in mijn hoofd. Maar dat het niet nóg een keer zou kunnen, daarvan ben ik allerminst overtuigd. Ik denk juist dat het nu makkelijker zal gaan.
Op mijn knieën in het bad gezeten en met mijn hand bij het putje wacht ik tot het waterpeil hoog genoeg is om het weer weg te laten stromen.
Het eerste wat opvalt als ik mijn ogen open doe, is dat ik niet meer in een badkuip zit. De douche staat aan, het warme water klettert op mijn rug. Ik kijk naar beneden. Een ouderwetse douchebak en een putje zonder deksel. De douchebak wordt omzoomd door een cabine van halfdoorzichtig plastic die er nogal gammel uitziet.
Mijn hart gaat sneller kloppen. Het is gelukt. Het is verdomme gelukt! Ik ben in het appartement boven de boekwinkel. Het oude pand met de hoge plafonds en de ouderwetse badkamer met z'n gele tegels in jarenzestigstijl.
Ik blaas de spanning uit mijn longen, en haal diep adem, terwijl ik mijn lange, natte haren vastpak. De stevige bos haar van een twintiger. Daarna gaan mijn handen als vanzelf naar voren. Ik kijk toe hoe ze mijn borsten vastpakken. Mooie, stevige borsten.
Evi zou me zo eens moeten zien!
Mijn ademhaling stokt als ik een silhouet in de badkamer zie bewegen. Een huidskleurige schaduw die richting de douchecabine lijkt te bewegen. Automatisch sla ik een arm om mijn borsten en hou ik de andere voor mijn kruis. Waar ik bang voor ben wordt bewaarheid. Een hand gaat naar de douchecabine en trekt de deur opzij. Tussen het stoom van de douche zie ik het grijnzende gezicht van Marcel. Tien kilo jonger en nog met halflange haren.
Hij schuift de deur van de douche verder open en hij stapt naakt naar binnen, om dan de deur achter zich weer dicht te trekken.
'Hai popje, ben je al lekker schoon?'
Ik slik, terwijl hij zijn handen om mijn kont vouwt en hij zich tegen me aan drukt. Ik voel zijn erectie tegen mijn onderbuik duwen. Zijn handen glijden over mijn rug, en gaan dan naar mijn borsten, waar hij brutaal in knijpt. Vervolgens drukt hij zijn mond op de mijne en worstelt zijn tong zich naar binnen.
Ruw duw ik hem weg, zodat hij zijn evenwicht verliest, een stap achteruit doet en tegen de plastic cabine knalt, die piept en kraakt in zijn voegen.
Hij wrijft over de elleboog die hij heeft gestoten en staart me niet-begrijpend aan. Ik werp hem een woedende blik terug toe.
'Wat is er met jou? Heb je soms liever Eric?'
'Oprotten,' zeg ik zacht.
Hij draait zich om, schuift de deur van de douchecabine open en gooit die nijdig weer dicht.
Terwijl ik onder de douche naar adem hap, volg ik zijn silhouet van de badkamer naar de aangrenzende slaapkamer. Hij maakt haastige bewegingen. De huidskleur verdwijnt uit mijn zicht. Er klinkt wat gerommel, gevloek en uiteindelijk hoor ik de voordeur dichtslaan.
'Opgeruimd staat netjes,' fluister ik voor me uit.
Ik draai de kranen van de douche dicht en schuif de cabine open. Ik glimlach bij de aanblik van de badkamer. Een groen uitgeslagen spiegel boven de bruine wastafel, een eveneens bruine wc-pot met een groen kleedje ervoor. De gele tegeltjes en de foto's van oosterse taferelen aan de muur.
Ik pak een handdoek van het rek en begin me af te drogen. Evi moet maar even geduld hebben, later vertel ik haar mijn geheim misschien wel. Het geheim van de eeuwige jeugd, haha!
Op de slaapkamer trek ik een schone onderbroek en een T-shirt aan. Ik loop naar het raam aan de voorkant en kijk langs de lichtreclame van de boekhandel naar beneden, waar voetgangers met volle boodschappentassen zich haastig over de stoep voortbewegen en zich op de weg een file van auto's heeft gevormd. Het is al donker geworden. De lampjes van de decemberversiering flikkeren op mijn netvlies.
Van de slaapkamer loop ik naar de keuken, die ik in de stijl van een American Diner heb ingericht. Zwartwit geblokt zeil op de vloer, een flamingo van neonbuizen en posters van Amerikaanse filmsterren aan de muur, een tafel met een aluminium blad voor het keukenraam en een koelkastdeur vol met magneten met taferelen van grote Amerikaanse steden.
Tevreden werp ik een blik op de kalender van het Chinese restaurant om de hoek. Het rode schuifje staat op 17 december. Het jaartal is 2002. Ik voel me duizelig worden en schuif de Ikea-stoel van de keukentafel om te gaan zitten. Mijn ogen gaan naar de rode Cadillac met het krullende snoer aan de raamkant van de tafel. Ik reik naar het dak en til het eraf. Het mobiele nummer van Eric ken ik uit mijn hoofd. Nog voordat ik na heb kunnen denken, heb ik het ingetoetst. Dan hou ik het dak van de Cadillac aan mijn oor.
Ik heb de kans gekregen en ik ga het verleden veranderen, galmt het door mijn hoofd, terwijl ik naar de beltoon luister. Net als Marty McFly in Back to the Future. Alles wordt anders en Marcel maakt daarvan geen deel uit. Geen deel van de toekomst én geen deel van de geschiedenis.
'Met Eric,' klinkt het mat.
'Hé Eric!' roep ik, net iets te enthousiast.
'Janne.' Er klinkt een zucht. 'Je moet me niet meer bellen.'
Ik hap naar adem, terwijl ik koortsachtig nadenk. 'Maar Eric…'
'Je hebt me pijn gedaan, Janne. Ga je nu ook nog zout in de wond strooien?' Hij klinkt nijdig.
Ik denk na. December 2002… Wanneer liep mijn relatie met Eric ook alweer ten einde? Ja, dat moet rond die tijd zijn geweest. Rond deze tijd. Vlak voor Kerstmis heb ik Eric bedrogen met zijn beste vriend. Marcel.
'Godverdomme,' zeg ik. 'Maar luister -'
Een klik en de verbinding is verbroken. Eric heeft opgehangen.
Ik smijt het dak van de Cadillac terug op het onderstel en kijk naar de krioelende voetgangers, fietsers en auto's buiten. Waarom kwam ik niet een paar weken vroeger terug? Een paar dagen was misschien al wel genoeg geweest…
Het moet natuurlijk precies zo uitkomen met het douchen, bedenk ik me. Misschien dat de tijdstippen overeen moeten komen? Dat die doucheputjes alleen een tijdsbrug vormen als ik op dezelfde dag op precies dezelfde tijd onder de douche sta?
Zoiets stoms moet het wel zijn. Ik blijf nog even aan tafel zitten. Van buiten dringen vaag wat geluiden van de drukte binnen. Hier in de keuken, op de eerste verdieping is het stil. Ik hoor het tikken van de klok. Dan sta ik op. Ik kan hier niet blijven. Ik moet terug, om het nog een keer te proberen.
Nog één keer. Een laatste stap terug. Ik probeer me de badkamer in mijn studentenhuis voor de geest te halen. Het is al zo lang geleden, dat ik geen idee meer heb hoe die eruit zag. Ik loop terug via de slaapkamer naar de badkamer. Als ik voorbij de wasbak kom, kan ik het niet nalaten een blik in de spiegel te werpen. Ik kijk naar mijn bijna vijftien jaar jongere ik. Wat een volle bos haren, wat een energieke ogen. Wat was ik knap!
Je kunt hier blijven, zegt het stemmetje in mijn hoofd, terwijl ik mijn jeugdigheid van alle kanten bekijk.
Leg het bij met Eric. Of blijf lekker een tijdje vrijgezel, pluk het leven en kies straks een man die wél een gezinnetje met je wil stichten.
Ik schud mijn hoofd. Nog één keer wil ik het proberen. Mijn studententijd. Dat was ook een mooie tijd. Nog helemaal onbezorgd. Geen liefdesperikelen. Geen gedoe. Ik stap weg van de spiegel, trek mijn T-shirt en onderbroek weer uit, gooi de kledingstukken op de gele badkamertegels en schuif de douchecabine open.
Met grote stappen loopt Evi door het trappenhuis omhoog, de sleutels van Jannes flat in de aanslag.
'Ik had je toch gevraagd om klaar te staan,' briest ze. 'Zeker nog veel werk te doen voor de spiegel!'
Evi belt voor de vorm aan, maar steekt tegelijkertijd de sleutel in het slot en opent de deur. 'Janne? Ben je klaar om te gaan?' Ze wacht even op de deurmat, voordat ze de deur achter zich dichtdrukt.
'Waar ben je?' zegt Evi, terwijl ze door het halletje loopt en rechts om de hoek in de keuken gluurt.
Evi luistert nogmaals en hoort water kletteren uit de richting van de badkamer.
'Jezusmina, staat toch niet nog onder de douche?'
Evi loopt door de kamer in de richting van de gang waar de slaapkamers en de badkamer zich bevinden. Met haar hand op de klink van de badkamerdeur aarzelt ze. Een naar gevoel schiet door haar heen. Wat als er iets ergs is gebeurd? Als ze gevallen is? Of als ze het helemaal niet meer ziet zitten en haar polsen heeft doorgesneden?
Evi slikt. Ze wil liever niet degene zijn die zoiets vreselijks ontdekt.
Schiet verdomme op!
De stem in haar hoofd. Misschien is het nog niet te laat.
Met een bonzende ader in haar hals opent ze de deur. De badkamer staat vol condens. Even sluit ze haar ogen, dan kijkt ze in het bad, om vervolgens haar tas van schrik naast zich op de grond te laten vallen.
Met één stap staat ze naast het bad. Janne zit op haar hurken en voorovergebogen in bad. Haar gezicht raakt de bodem van de badkuip, ter hoogte van waar het putje moet zitten. Er staat een laagje water in het bad en de kraan loopt nog steeds.
De adrenaline schiet door het lijf van Evi. Razendsnel draait ze de kraan dicht en slaat haar armen om het blote lijf van Janne. 'Janne, wat is er verdomme gebeurd? Wat heb je gedaan?'
Met een krachtsinspanning van jewelste trekt ze Janne uit het bad en legt haar op de handdoek die voor het bad op de vloer ligt. Jannes lichaam is slap en even vreest ze dat ze te laat is. Evi kijkt naar haar gezicht. Jannes ogen zijn gesloten en haar mond is half geopend. Ze legt twee vingers op Jannes hals.
Godzijdank. Er is een pols. Het bloed klopt weliswaar traag door de aderen, maar ze voelt de hartslag.
Zuurstofgebrek, schiet het door haar heen. Ze is bijna verdronken. Wat moet ik doen?
Ze probeert mond-op-mondbeademing, ook al weet ze niet precies hoe dat moet. Hoofd omhoog, de neus dichtknijpen en dan blazen. Zoiets. Eén keer, twee keer, drie keer.
Er gebeurt niets. Jannes lichaam blijft slap. Evi trekt haar mobieltje uit haar tas en drukt de cijfers met een trillende vinger in. Eén-één-twee.
'Ambulance, brandweer of politie?' is de vraag van de telefoniste aan de andere kant van de lijn.
'Een ambulance, schiet op!'
'Ik verbind u door.'
Evi klemt het mobieltje tussen haar linkeroor en haar schouder en trekt Jannes hoofd dichter tegen zich aan. 'Dit flik je me niet, Janne! Hoor je me? Blijf verdomme bij me!'
Ik bekijk het morsige putje in de douchebak. Er zitten een paar haren in, maar er zit geen dekseltje of stop op waarmee ik het af kan sluiten. Ik ga er met beide voeten op staan en draai de kranen open.
De douchebak vult zich met water en ik verplaats mijn voeten nog wat, zodat ze de afvoer optimaal afsluiten. Zo moet het ook werken. Als de douchebak naar mijn inschatting vol genoeg is, doe ik mijn voeten opzij en staar ik naar het kolkende water. Even ben ik bang dat het toch niet gaat lukken, maar dan voel ik mij knieën slap worden en mijn hoofd duizelig. Mijn hart bonkt alsof ik een marathon loop. En toch gaat het vanzelf. Ik merk nog net hoe ik in elkaar zak en door de gaatjes van het putje verdwijn. Ik weet dat mijn lichaam achterblijft, maar het voelt alsof ik vloeibaar ben geworden en door het riool terugstroom naar de tegenwoordige tijd.
Maar het gaat anders dan de eerdere keren. De vloeiende beweging stokt. Ik kan niet verder, niet terug omhoog. Ik word tegengehouden door iets of iemand. De paniek schiet door mijn vloeibare lichaam. Het trekt zich terug in de rioolbuis als een slak die zich in zijn huis terugtrekt wanneer hij gevaar voelt.
Ik zit gehurkt in de douchebak als ik weer bij kennis kom en mijn ogen open. Even denk ik dat ik terug in het appartement boven de boekwinkel ben. Maar dan zie ik dat de douchebak nog groezeliger is en vol scheuren zit. Ook de cabine is weg. Die heeft plaatsgemaakt voor een douchegordijn waarvan de onderkant ooit wit moet zijn geweest, maar die nu een smerige geelbruine kleur heeft en die tegen de binnenkant van de douchebak is geplakt. Hijgend kom ik overeind. Ik leun tegen de oude, half afgebrokkelde douchetegels en draai de kraan dicht. Een kraan die helemaal wit is uitgeslagen van het kalk.
Een douchebak zoals je ze nog weleens in een goedkoop vakantiehuisje in het buitenland aantreft. Maar waarin ik liever niet vrijwillig plaatsneem. Zeker niet met blote voeten.
Ik duw het nadruipende douchegordijn opzij. Een ouderwetse wasmachine met een bovenlader. Ik herken het apparaat. Ik heb het ooit bij een kringloopwinkel op de kop getikt. Zo'n machine die bijna wegloopt als-ie aanstaat.
Ik knijp in mijn natte haren en blaas een stoot adem uit. Ik ben terug in mijn studentenflatje. Mijn eerste zelfstandige woonruimte. Nou ja, semi-zelfstandig. Ik deelde de flat met een studiegenootje. Die van mij gebruik mocht maken van mijn wasmachine, als ze af en toe ook wat wasmiddel kocht.
Ik pak de handdoek van de wasmachine en droog me vluchtig af, voordat ik me langs het apparaat wurm en naakt op de koude tegels van de keuken sta. Ik zucht diep als ik de opgestapelde borden en pannen op het aanrecht zie. Geen afwasmachine, daar moet je toch niet meer aan denken?
Het duurt even totdat het tot me doordringt wat er gebeurd moet zijn. Op de een of andere manier kon ik niet terug naar mijn badkamer in het hier en nu. Het voelde alsof iets of iemand mij tegenhield… In plaats van eerst terug te gaan naar het heden, ben ik nu direct doorgeschoten naar het verleden.
Opnieuw een badkamer terug in de tijdlijn van mijn leven. De badkamer van mijn studententijd. Ik ril en zoek om me heen naar mijn kleren. Op de wasmachine ligt niks en ook in de keuken niet. Ik loop de gang in waar goedkoop zeil op de grond ligt. Ik kijk naar rechts, de gezamenlijke woonkamer in. Waar alleen maar een bank, een tafel, een tv-meubel en een tv staan. Dan heb je het wel ongeveer gehad.
Ik neem ik de trap omhoog, met grote passen. Boven heb ik een eigen kamer, die ik blind nog zou weten te vinden. Als ik de deur opendoe en op het lichtknopje druk, verschijnt er een lach op mijn gezicht. Op de versleten, blauwe vloerbedekking ligt een tweepersoons matras met daarop een deken en een berg kleren. Tegen de muur staat een uitpuilende kast met studieboeken. Een bureau - ook van de kringloopwinkel - is in een hoekje geschoven. Er liggen een paar boeken op van een tentamenweek die eraan zit te komen.
Ik doe de deur achter me dicht en laat de handdoek vallen. Ik bekijk mijn lichaam in de verticale spiegel die op de binnenkant van de deur is geplakt.
Wauw! Ik ben nog knapper dan tijdens de woonperiode boven de boekwinkel. Slank, met volle borsten en een dikke haardos. Haar tot over mijn schouders. Een platte buik. Een streepje perfect getrimd schaamhaar. Gladde en slanke benen zonder oneffenheden. Wat zag ik er als student goed uit. En wat was ik toen onnodig kritisch over mijn eigen lichaam! Ik doe een paar stappen in de richting van de spiegel. Mijn adem doet de spiegel beslaan, voordat ik mijn spiegelbeeld een kus geef.
'Janne, wat was je toch een lekker wijf,' fluister ik voor me uit.
En dan maak je je druk over die lul van een Marcel. Of zelfs maar over Eric. Meid, zo kun je iedere man krijgen. Terwijl ik in de spiegel blijf kijken, zie ik een traan uit mijn linkeroog over mijn wang rollen. Ik voel me hol vanbinnen.
Verdomme! Dit moest toch de gelukkigste tijd van mijn leven zijn?
Ik heb nu alleen behoefte aan een goed gesprek met iemand die me dierbaar is. Evi, bijvoorbeeld. Maar het zijn de jaren negentig. Het duurt nog jaren voordat ik Evi via het werk zal leren kennen. En als ik opnieuw mag kiezen, is de kans ook nog eens klein dat ik dezelfde loopbaankeuzes maak.
Ik draai me om en laat mijn blik opnieuw door de kamer glijden. De kasten aan het hoofdeinde van het matras waarop ik slaap. De lullige bedlampjes van de Ikea. Het kleine aquarium met mijn twee goudvissen. Mijn ogen vallen op de digitale wekkerradio. 18.17 uur.
Evi moet al lang bij mijn aan de deur zijn geweest. Ze heeft een sleutel. Dus waarschijnlijk is ze naar binnen gegaan. Ik voel hoe mijn maag lijkt samen te knijpen als ik Evi door mijn flat zie lopen en mijn naam hoor roepen. Het kan niet anders dan dat ze de deur van de badkamer opentrekt. Maar wat treft ze daar dan aan?
Ik durf er niet aan te denken. Mijn lichaam, mijn eenenveertigjarig lichaam, opgerold in de badkuip. Wat zou Evi denken als ze dat ziet? Wat zou ze doen?
Ik draai me opnieuw om. In de spiegel zie ik een bleek gezicht. Met donkere wallen onder de ogen. Mijn ogen bewegen als ik ze aanstuur, maar toch lijkt het alsof iemand anders naar mij kijkt.
'O, mijn God,' komt er over mijn lippen. Ik trek de deur open en vlieg de trap af met drie of vier treden tegelijk. Ik ren over het zeil en voel de koude tegels in de keuken en graai tussen het bestek en de resten pasta in de gootsteen naar de zwarte, rubberen afvoerdop. Met een harde ruk trek ik die van z'n kettinkje. Ik wurm me tussen de deuropening en de wasmachine de doucheruimte in en prop de stop in de afvoer. Opnieuw draai ik de kraan open. Dit keer neem ik niet eens de moeite om de warme kraan aan te zetten. Ik kijk toe hoe het koude water mijn voeten omsluit. Mijn gedachten zijn zo ver weg dat ik het niet eens voel.
Ik weet alleen dat ik terug moet. Terug, voordat ik nooit meer terug kan.
Zittend op het deksel van de toiletpot slaat Evi het tafereel gade. Twee in groen en knalgeel gestoken ziekenbroeders dragen Janne op een brancard de badkamer uit.
De achterste broeder draait zich naar Evi om. 'Rijdt u achter ons aan?'
Evi knikt. Haar ogen doen zeer van de tranen. Ze had gerekend op een ouderwets leuke avond met Janne, en moet je nu eens zien.
Het lijkt erop dat mevrouw in een coma is beland, hebben ze gezegd. De primaire functies van haar lichaam werken, maar ze is niet 'bij'. Verder onderzoek in het ziekenhuis zal moeten uitwijzen wat er precies aan de hand is.
Langzaam komt Evi overeind, terwijl de brandcard en de broeders in de hal verdwijnen. Ze pakt haar tas van de vloer en drukt het lichtknopje uit.
'Evi…' hoort ze schuin achter haar. 'Help me…' De haren over haar hele lichaam richten zich op. Ze draait zich om naar de badkuip en staart naar het putje, terwijl ze haar adem inhoudt. Het was vaag, maar het leek toch echt op een stem. Een stem uit de diepte. Ze schudt haar hoofd en snelt achter de broeders met de brancard aan, de flat uit.
Ik open één oog, maar ik weet al dat het niet gelukt is. Weer was er die barrière, die me belette terug te keren naar mijn badkamer in het hier in nu. Ik meende zelfs even de stem van Evi te horen. Ik heb haar naam geroepen, maar het mocht niet baten. Ik werd alweer teruggezogen door de afvoer en uitgespuugd in een andere tijd.
Ik open beide ogen en weet precies waar ik ben. Nog verder doorgeschoten in het verleden. In de eerste badkamer uit mijn herinnering. Ik voel me ongelooflijk licht. Ik sta in een veel te grote douchebak, achter een deur die als een harmonica opzijschuift. Een rekje voor een ouderwets blok zeep. Een ouderwetse wastafel met een ronde spiegel en een aftands bruin kleedje op de vloer. De badkamer in mijn ouderlijk huis.
Ik kijk naar mijn eigen voeten in het water. De voeten van een meisje. Klein en gaaf. Ik ben weer zeven jaar en ik ga onder de douche voordat ik naar bed ga. Buiten de douche, in de keuken, hoor ik de stem van mijn moeder. Ze praat tegen mijn vader. Of liever gezegd: ze schreeuwt tegen mijn vader. Ze maken ruzie.
Toen ik negen was zijn ze gescheiden. Zou ik het tegen kunnen houden, met de kennis van nu? Ik laat mijn hoofd hangen en kijk hoe het water samen met de shampoo van mijn lange haren stroomt. De douche is aangenaam warm.
Alles opnieuw doen. Een paar uur terug leek het me nog aanlokkelijk. Nu komt het als verschrikkelijk op mij over.
Ik laat me door mijn knieën zakken, mijn kleine meisjesknieën, en leg mijn handen op het putje om het af te sluiten voor het wegstromende water. De schuifdeur gaat open. Ik kijk op en ik kijk in het gezicht van mijn moeder. Mijn moeder toen ze jong was.
Mijn God, het is bijna alsof ik in de spiegel kijk.
'Ben je bijna klaar, Jan?' vraagt ze met een vriendelijke stem. Ik zie het verdriet in haar ogen.
Ik antwoord niet, maar kijk weer naar mijn handen om het putje. Dan til ik ze op en concentreer ik me op de draaikolk in het water. Opnieuw verslap ik. Het gaat steeds sneller.
'Is alles goed met je?' De stem klinkt nu bezorgd. Maar ook verder weg.
'Jan? Janne?'
Ik verdwijn door het putje. Vaarwel, mama. Vaarwel, papa.
Natuurlijk wist ik dat ik niet verder terug kon. De laatste badkamer was de badkamer uit het huis waarin ik ben opgegroeid. Ik had de stiekeme hoop dat ik van de eerste weer bij de laatste badkamer uit zou komen. Dat het eindelijk afgelopen zou zijn.
Mijn lichaam doet pijn. Ik lig languit op de donkere plavuizen. Het felle licht uit het plafond steekt in mijn ogen. Ik kijk naar mijn handen, die op de vloer klauwen maar nergens grip lijken te krijgen. De dooraderde handen van een oude vrouw. Véél ouder dan eenenveertig.
Het water klettert uit een douchekop hoog boven me. Ik hap naar adem en probeer mijn ellebogen op de vloer te plaatsen. Als ik goed zicht krijg op mijn armen, zie ik hoe akelig dun en gelig ze zijn. Ik voel een golf misselijkheid door mijn lichaam trekken. Het volgende moment geef ik over. Eerst een klein beetje, dan een hele straal.
Kippensoep. De stukjes kip en vermicelli spoelen langzaam weg in het water. Ik zie ook een andere vloeistof zich met het water en de kippensoep vermengen. Iets wat roze van kleur is. Door water verdund bloed. Het komt van een plek op mijn hoofd. Ik reik mijn hand ernaartoe en voel eraan. Kleverig en pijnlijk. De toppen van mijn trillende vingers kleuren felrood.
'Help!' roep ik. Mijn stem klinkt schor en broos. Ik herken 'm amper. Het is de stem van een bejaarde. Ik probeer op mijn knieën te gaan zitten, maar ik glij steeds uit. De witte tegels om mij heen schitteren me tegemoet. 'Help me toch!'
Ik bevind me in een onbekende badkamer. De badkamer van een ziekenhuis? Een verzorgingshuis? God, nee. Laat het niet waar zijn.
Ik zak weer in elkaar. Ik heb verdomme de kracht niet om mezelf op te hijsen. Mijn gezicht raakt de tegels van de badkamer. Ze voelen lekker warm aan.
Dan rukt iemand de deur van de badkamer open. 'Mevrouw Derks! Wat is er gebeurd?' Ze rent de badkamer in. Ik vang een blik op van haar smetteloze witte uniform, dat scherp afsteekt bij haar rode paardenstaart. Ze steekt haar krachtige armen onder mijn oksels en tilt me op.
Hijgend kom ik overeind. Ik staar naar de metaalkleurige tegel met de gaten in het midden van de ruimte. Het water stroomt er snel naartoe. Mijn hoofd duizelt.
'Ik… ik,' hijg ik.
'Rustig maar, mevrouw.'
Er komt een donkere zuster bij, die eerst de douche dichtdraait en zich dan ook op mij richt. 'Heeft u zich niet vast kunnen houden aan de stang? Kom maar, we helpen u.'
Ze dragen me de kamer in en leggen me op een bed dat naar wasmiddel ruikt. Mijn blik gaat van mijn magere benen naar de zusters die me vriendelijk aankijken en afdrogen.
'U bent gevallen. De dokter komt er zo aan,' zegt de zuster met het lange rode haar. 'Bent u duizelig geworden van het warme water?'
'Welk jaar is het?' pers ik eruit. Ik ben bang voor het antwoord. Maar ik moet het weten.
'Het is nog steeds 2055,' zegt ze. Ze wijst naar de klok. 'Tien minuten voor zeven 's avonds om precies te zijn.'
'O, nee,' kreun ik.
De zuster glimlacht. 'Heeft u soms iets gemist?'
“De Wolven zijn oud,” begon de verteller, “ouder dan de burcht op de rotsen en ouder dan de kroon in de toren. Zij maakten van Wails een machtig land en onder hen verging het ons goed. Maar toen zij verdwenen, verging ook Wails en stierf de ziel van ons land. Eén hartslag door verschillende aders, want de Wolven zijn het land en het land de Wolven...
Er is een verhaal over de eerste van het huis, zoals er een verhaal kan worden verteld – maar nooit wordt – over de laatste van de Wolven. Zijn verhaal, het verhaal van ‘de eerste’, is vreemd en onwaarschijnlijk en toch vertellen wij, Welshen, het in de wetenschap dat het waar is. Het is het verhaal van Raul de Vervloekte, de eerste van de Wolven...
Het was de tijd van de ridders en de grote toernooien. Wails was toen nog een welvarend land en vrede heerste tot ver buiten de landsgrenzen. Raul was een wijs ridder die leefde op de plaats waar nu het Arendsnest staat. Hij stond bekend als een hartstochtelijk jager en er ging geen week voorbij of hij verkende weer nieuw terrein.
Op een dag trok de ridder Raul op jacht in de duistere binnensten van de Wilde Wouden. Hij had een wondermooi wit hert gevolgd in de hoop het te kunnen schieten, maar het hert had hem enkel dieper in het betoverde woud geleid en hem daar uiteindelijk kunnen afschudden. Zo kwam het dat Raul gedurende vele uren verloren ronddoolde door het woud tot het avond werd en hij bij een duistere poel terecht kwam. Raul wilde zijn dorst lessen aan de poel, maar toen hij dichterbij kwam, merkte hij tot zijn ontzetting dat het de badplaats van een fee was.
De fee ontdekte hem en brak in woede uit. Raul jammerde om vergiffenis, maar het was reeds te laat. De fee sprak een vervloeking over hem uit en zei dat hij nooit zou kunnen liefhebben. Want elke nacht zou Raul in slaap vallen en veranderen in een wolf. En als wolf zou hij ’s nachts verscheuren wat hij als mens het meest had liefgehad tijdens de dag.
En zo gebeurde het. ’s Nachts veranderde Raul in een wolf en jaagde hij in het bos. Pas als de zon weer opkwam, veranderde hij terug in een mens. Bang dat hij verliefd zou worden, sloot hij zich af van alle menselijke gezelschap.
Zo leefde Raul jarenlang: half als wolf, half als mens, afgezonderd in zijn kasteel. Hij werd een nors man die elk vriendelijk gebaar afsloeg uit angst voor het kwaad dat hij in zich droeg. En zo zou hij ook de rest van zijn leven hebben geleid als er niet iets was gebeurd.
Op een morgen werd hij wakker in het bos en merkte hij dat hij niet alleen was. Een mooie jonkvrouw had zijn metamorfose gezien en vroeg wat hij was. Beschaamd omdat ze zijn ware aard had gezien, wilde Raul haar wegjagen, maar het was al te laat: hij had haar lief gekregen.
Hij smeekte de jonkvrouw te vluchten, maar ook zij was verliefd op hem geworden en vroeg hem waarom hij een zuiver ding als de liefde wou ontkennen. In zijn wanhoop vertelde hij haar over de vervloeking en vroeg haar niet te blijven. De jonkvrouw weigerde echter en bleef bij hem tot de zon weer verdween achter de horizon.
Op dat moment zonk Raul in een diepe slaap en verscheen de fee met een wolfsvel in haar handen. De jonkvrouw rukte het wolfsvel uit haar handen en gooide het over de fee heen. De fee kwam nu onder haar eigen betovering terecht en kon in de vorm van een beest zich niet langer onttoveren. Het beest rende weg en verdween voor altijd aan de einder.
Bevrijd van zijn vloek kon Raul eindelijk toegeven aan zijn liefde. Hij huwde de jonkvrouw en ze kregen een zoon. Het kind werd geboren als half mens, half wolf en droeg het wolvenbloed met trots in zijn aders. Hij werd de eerste van een nobel geslacht en hij noemde zich naar de wolf die zijn vader ooit was geweest. Het bloed maakte hun geslacht sterk en stuk voor stuk waren ze dan ook grote heren. Met hen kwam Wails tot bloei en zij waren het ook die de grote burcht lieten bouwen die men eenvoudigweg ‘de Arendsburcht’ is blijven noemen. Maar uit de oudste tijden van Raul de Vervloekte, stamt ook de voorspelling af dat, mocht het huis van de Wolven vallen, er een einde zou komen aan de goede tijden in Wails.”
De verteller zweeg even en dacht na. “Het huis is intussen ook gevallen,” zei hij. “De Wolven zijn verdwenen en de burcht zelf is niet meer wat ze geweest is. Het werd een grimmig bastion, besmeurd met het bloed van het verleden en zij die opkijken naar de eens zo trotse burcht, voelen nog slechts een rilling over hun rug heengaan.
De burcht is veranderd, zoals alles is veranderd...”
Deel I
Hoofdstuk 1
1. Om elf uur ’s avonds wisselde zoals elke avond de wacht van het hertogelijke slot. Twee soldaten kwamen in het gelid de poort door en de overste gaf het bevel voor de wissel. De nieuwe wachters namen de plaats in van de oude en de vorige wacht verdween weer door de poort. Het werd terug stil.
Een uil keek toe terwijl achter verschillende ramen de lichten van het slot werden gedoofd. De torens van het slot leken grauw in het licht van de fletse maan. Ze wezen als naalden naar de hemel en af en toe wapperden de vlaggen gewillig in de wind. Het was nacht en behalve het toevallige geruis van de bomen, was er niks om de stilte te doorbreken. De wachters staarden voor zich uit in het donker. Het beloofde een rustige nacht te worden.
De nachtuil kroop weg in het gebladerte van de boom. Een snijdende wind kwam even opzetten en wolken schoven over de maan. In de schaduw van de bomen verscheen plots een ruiter. De figuur stond weggedoken tussen de bomen en keek met een donkere blik naar het hertogelijke slot. Hij was gehuld in een zwarte mantel en zat onbeweeglijk op het grote paard. Even leek het er op alsof hij monsterlijk grijnsde maar dan trok hij de kap van zijn mantel over zijn gezicht en gaf hij zijn paard de sporen.
De wachters zagen de ruiter op hen afkomen en fronsten de wenkbrauwen. Even dachten ze dat het geen ruiter was die op hen kwam afgestormd, maar iets anders. Iets dat beter geen naam kreeg.
De wachters deinsden achteruit. Het paard leek niet te zullen stoppen en kwam recht op hen af. Hele kluiten aarde werden losgeslagen onder de hoeven van het paard. Bijna was het of het los door de poort zou beuken.
De wachters zetten zich schrap. Het paard was nog geen drie meters van hen verwijderd, toen de ruiter plots een ruk aan de teugels gaf. Het paard brieste gierend en steigerde. De hoeven klauwden in de lucht naar de wachters en dan kwam het paard terug op zijn vier poten terecht.
De ruiter keek honend neer op de twee geschrokken soldaten. Even waren de wachters van slag door de blik in die ogen. Dan hieven de wachters hun pistolen weer op. “Maak uzelf bekend!”
De zwarte man sprak niet, maar dat hoefde ook niet. Hij stak een hand uit en liet één van de wachters zijn zegelring zien. De wachter begreep het onmiddellijk en schoof terzijde. Hij kende die ring en hij kende de kwalijke reputatie van de man die hem om had. “Het spijt me, mijn heer,” stamelde de man, “we hadden u niet herkend... Kom binnen...” De poorten werden geopend en nog voordat de wachters goed en wel opzij waren gesprongen, stormde de ruiter al langs hen heen. En zo kwam de geheime meester van Carnières het slot binnen.
Intussen hield een dienaar elders in het slot zich bezig met het doven van de lichten. Georges was net als zijn ouders voor hem al in de dienst van de hertogin van Carnières sinds hij had leren lopen. Hij had nooit een leven buiten het hertogelijke slot gekend en alles dat hij deed was in functie van zijn meesteres. Als een lagere kamerdienaar had hij niet veel contact met de hertogin, maar hij was haar met lijf en leden toegewijd. De hertogin was het centrum van zijn leefwereld en zijn reden tot bestaan.
De hertogin van Carnières was een van de meest belangrijke personen van het koninkrijk Lenion. Ze heerste over een hertogdom dat ongeveer een derde van Lenion besloeg, maar niet alleen daarom had ze een grote zeg in het bestuur van het land. Ze had een goede verstandhouding met koning de Bethune en naar verluidt waren er maar weinig grote beslissingen die de koning maakte zonder haar instemming. Ze was dan ook een van die mensen die je in Lenion beter te vriend kon houden.
De macht van de hertogin boezemde Georges ontzag in. Voor hem was de hertogin een vrouw zoals er weinig andere waren en hij vond het een eer haar te dienen.
De kamerdienaar liep de bediendekeuken binnen en schonk zichzelf een warme grog uit. Het was niet alleen buiten koud maar ook binnen, dacht hij, en toch was het nog lang geen winter. De kamerdienaar keek na of alle luiken gesloten waren en zette zich dan aan de keukentafel. Met genoegen dronk hij van zijn warme kop. Hij was de enige die deze avond nachtdienst had en zonder gezelschap om de tijd te passeren, kon de nacht nog lang duren.
Het was bijna twaalf uur toen een bel ging in het bediendevertrek. De kamerdienaar keek op en zag dat het de bel van het hertogelijke salon was. Hij vroeg zich af wie daar nog kon zijn en realiseerde zich dan dat het de hertogin zelf was.
Zo snel als hij kon repte Georges zich naar het hertogelijke salon. Hij was net niet buiten adem toen hij voor de deur stond en haalde even diep adem vooraleer de deur rustig open te doen.
De hertogin stond voor het haardvuur. Ze tuurde in de vlammen en keek pas op toen de kamerdienaar kuchte. Ze was een statige vrouw, maar ouderdom en plichten, hadden haar gezondheid al lang geleden verwoest. Er werd gezegd dat ze ooit een mooie vrouw was geweest, maar daar viel nu nog weinig van te merken. Ze was corpulent geworden en had haar mooie trekken moeten opofferen aan de tijd. Ze maakte nog altijd wel een verzorgde indruk, maar op momenten als deze, als het al laat was, drukte de vermoeidheid een stempel op haar gezicht. Nochtans lag er macht in haar houding en waardigheid.
De hertogin nam de kamerdienaar van kop tot teen op. Het was duidelijk dat de hertogin hem herkende en ze knikte tevreden. “Jij bent de jongste van de Simenons.” De jonge man boog. “Ja, mevrouw. Tot uw dienst.” De hertogin knikte opnieuw en keek terug in het haardvuur. “Ik heb je laten komen om iets met je te bespreken,” zei ze dan en Georges keek verwonderd op. “Vanaf vandaag zal je een andere functie bekleden. Je zult nog steeds voor mij werken, maar ik zal je diensten zelf niet meer gebruiken. Ik wijs je toe aan een van mijn medewerkers en het spreekt voor zich dat je hem met dezelfde toewijding dient als zou je mij dienen.” “Jazeker mevrouw.” De hertogin keek hem strak aan. “Ik hoor dat je een knaap bent die weinig praat, Georges. Is dat zo?” De kamerdienaar was even verrast. “Ja...,” antwoordde hij. “Dat is goed,” zei de hertogin, “want je stilzwijgen is wat ik in de eerste plaats nodig heb van je. Bij je nieuwe meester zal je dingen zien die niemand anders ooit heeft gezien en dingen horen die niemand anders ooit zal horen. Dus wee jou als je je mond durft voorbij te praten. Want je nieuwe meester zal je opjagen en afmaken als hij er achter komt. Laat ik achteraf niet horen dat ik je niet heb gewaarschuwd.”
De kamerdienaar staarde de hertogin even aan en begon iets te vermoeden over de identiteit van zijn nieuwe meester. “Kan ik u vragen wie mijn nieuwe meester wordt?” vroeg hij ongemakkelijk. De hertogin keek nors van hem weg en antwoordde kort: “Nee. Als het hem zint zal hij dat zelf wel vertellen. Ik raad je ook aan er niet naar te vragen tenzij hij er zelf over begint en er zeker niet over te speculeren met andere mensen. Niemand mag weten wie je dient.” Georges knipperde met de ogen. “Laat ik je een raad geven, Georges. Wees voorzichtig met die man. Hij tolereert geen fouten en dat heeft je voorganger geweten. Voor sommige mensen is een leven van geen tel...”
“Mevrouw de hertogin...,” stamelde Georges, maar de hertogin schudde het hoofd. “Ik heb iemand nodig voor deze taak en je bent de enige van al mijn personeel die aan de eisen van deze functie voldoet.” Georges voelde zich allerminst gevleid. Het deed meer aan alsof hij het verdict van zijn eigen proces had gehoord.
“Het komt wel in orde met je,” zei de hertogin toen ze zijn ontzetting zag, maar Georges was niet echt overtuigd. Niettemin durfde hij geen bezwaar te maken.
“Kom nu mee,” zei de hertogin dan, “dan stel ik je aan hem voor. Neem die kandelaar mee, wil je. Het is donker daar...” En de hertogin verliet het salon voor Georges het goed en wel begrepen had. Haastig greep hij een kandelaar vast en liep haar achterna.
De hertogin doorkruiste het hele slot van oost naar west, de kamerdienaar in haar zog. Waarheen ze gingen was Georges niet helemaal duidelijk, maar de hertogin wist blijkbaar goed waar ze heen moesten want nergens aarzelde ze of vertraagde ze haar pas.
Toen kwamen ze de vroegere westvleugel binnen. Die vleugel lag er verlaten bij sinds de dood van de hertog. Alles was overdekt met lakens en de luiken waren voor altijd dichtgemaakt. De kamerdienaar voelde zich benauwd door de stilte om hen heen en probeerde niet te kijken naar het grillige schaduwspel van de kandelaar in zijn hand.
Ze liepen door de vleugel alsof er nooit een einde zou komen aan de gangen. Toen hield de hertogin plots halt en duwde ze een deur rechts van hen open. De kamerdienaar had er geen flauw idee van waar ze nu waren aanbeland en verwachtte dan ook geen bewoonde vertrekken aan te treffen in deze desolate plek. De hertogin ging binnen en de dienaar volgde haar nieuwsgierig.
Verstomd bleef Georges staan in een sober, goed onderhouden vertrek. Even vergaapte hij zich aan het intense interieur van de kamer en dan pas besefte hij dat dit een bureau was.
De hertogin keerde zich bruusk om naar hem en zei dan: “Kan je onthouden hoe we hierheen zijn gekomen?” De dienaar aarzelde even en knikte dan. “Goed,” zei de hertogin, “want ik veronderstel dat ‘hij’ het je niet opnieuw zal tonen. Ga nu wat dekens halen want het is hier koud. ‘Hij’ zal hier straks wel aankomen.” De dienaar knikte en bleef even verward staan. Dan merkte hij de indringende blik van de hertogin weer op en herinnerde hij zich haar bevel.
Zodra hij weg was, nam de hertogin het bureau in zich op. Ze was hier al ontelbare keren eerder geweest, maar zelden alleen. En nu zelfs de bewoner ervan afwezig bleek te zijn, viel het haar pas op hoe onheilspellend de kamer er uit zag. De zoldering leek op je af te komen en er was nauwelijks licht om de dreigende duisternis te verjagen. Elk meubel was met mathematische precisie in het decor ingepast en het was verwonderlijk dat iemand hier kon werken. De hertogin liet haar nervositeit echter niet de bovenhand nemen en zocht zichzelf een zetel uit om in te zitten. De kamer had het karakter van zijn bewoner...
Terwijl ze wachtte, sloot ze de ogen en dacht na. Ze dacht aan haar hertogdom, het koninkrijk, haar zoon. Haar hele leven had ze in dienst gesteld van haar land en dat drukte op haar. De opvolging van koning de Bethune was problematisch. Enerzijds zou haar zuster de benoeming proberen te verhinderen, anderzijds moest de benoeming zo snel mogelijk worden vastgelegd om conflicten in het binnenland te voorkomen. In beide gevallen hing veel af van haar zoon. Zolang hij niet was getrouwd, bleef de toekomst nog open...
De hertogin rilde van de koude in het vertrek. En de duisternis, vooral de duisternis. Waarom was dit ook zo’n naargeestige kamer?
Voordat ze verder kon nadenken, kwam de kamerdienaar terug binnen. Hij had dekens meegenomen en ook iets om de kaarsen in het vertrek aan te steken. De hertogin vond het een goed idee. Wellicht had ook hij zich onwennig gevoeld in het duister.
Vlug beende Georges van de ene kant van het vertrek naar de andere kant. Hoe meer licht hij kon maken, hoe veiliger hij zich voelde. De schaduwen keken hem dreigend aan. Hij kreeg het gevoel dat hij bespied werd. Aarzelend keek hij om zich heen, maar zag enkel de hertogin. De hertogin zag zijn blik en fronste het voorhoofd. Ze voelde het ongemak van de dienaar en begreep dat hij iets gewaar was geworden dat zij nog niet had opgemerkt... Ze werden bekeken...
De dienaar liep naar een kandelaar en wilde de kaarsen aansteken, maar merkte dat zijn hand trilde. Toch bracht hij het tondel omhoog en nam hij een kaars vast.
Plots zag de hertogin de gestalte in het duister. Ze wilde Georges nog waarschuwen maar het was al te laat.
De dienaar deinsde geschrokken achteruit. Een moment lang had er licht gegleden over een doodsbleek gezicht met intense ogen. Dan was het gezicht verdwenen en verbluft dacht de dienaar dat hij het zich had ingebeeld. Er stond niemand in de schaduwen en hij had ook geen beweging gezien.
Maar net op het moment dat hij zichzelf had gerustgesteld, klonk plots een bassende lach uit een andere hoek en ditmaal rezen de dienaar de haren ten berge. Hij voelde een angst in zich opkomen die hij nog nooit eerder had gevoeld. Zijn adem stokte in zijn keel en zijn hart miste een slag. Versteend van angst bleef hij stilstaan.
De hertogin zag de ontzetting van de kamerdienaar en haalde diep adem. “Genoeg,” snauwde ze tegen de bassende stem zonder op te kijken. “Ik zal niet hebben,” zei de hertogin, “dat je iemand in mijn huis onbeschoft behandeld.” En het werd onmiddellijk stil. “Is dat begrepen?” De hertogin voelde de ijzige aanwezigheid achter haar zetel. Hij gehoorzaamde onvoorwaardelijk.
“Ik heb je deze man toegekend als nieuwe dienaar,” zei de hertogin tegen de man achter haar, “dus speel niet meer met hem. Je kunt hem naar eigen inzicht behandelen, maar wees zuinig op hem. Het is moeilijk om goede mensen te vinden tegenwoordig.”
Dan richtte de hertogin zich tot de kamerdienaar. “Je zult toezien op de briefwisseling van je nieuwe meester, je zal berichten tussen ons uitwisselen en je zal een oor open houden voor wat het slot over hem en mij te vertellen heeft.
Verder zal je instaan voor het onderhoud van de kamers van je meester en zijn persoonlijke noden. Je zult dag en nacht paraat moeten staan. Er zal steeds veel van je geëist worden en je zal zelf weinig kunnen eisen. Daar tegenover staat een gepaste compensatie. Wijk je ook maar een beetje af van de opgelegde eisen, zal je meer dan alleen die compensatie verliezen. Maak ik mezelf duidelijk?
Kom hier nu morgenvroeg terug. Dan zal je meester je gedetailleerder over je taken inlichten. Maar laat ons nu alleen. We hebben veel met elkaar te bespreken.”
Georges wist niet of hij blij moest zijn dat hij weg mocht gaan of moest wanhopen dat hij terug moest komen. Hij kon vaag de gestalte van een man ontwaren in de schaduwen en dacht een grillige grijns op een wit gezicht te kunnen ontdekken. Hij wist niet aan welk ongeluk hij het te danken had dat hij voor deze man moest werken. Hij vroeg zich af of hij had kunnen weigeren als hij dit op voorhand had geweten.
Maar terugkomen zou hij. Degelijkheid en trouw waren de criteria waar de hertogin hem op had geselecteerd...
De kamerdienaar verliet de vertrekken. De hertogin keek hem na terwijl hij buitenging en keek dan om naar haar andere dienaar. Ze kon de donkere man niet zien, maar ze wist dat hij er was. Gewoonte had haar geleerd op de lichte nuances in het duister te letten.
“Jago.”
En een man kwam naar voren die van top tot teen gekleed was in het zwart.
De hertogin keek naar hem zoals hij nu voor haar stond. Hij was geen groot man en toch leek hij boven haar uit te torenen. Soms deed hij haar denken aan een rots die al eeuwenlang zijn omgeving domineerde en door niks aan het wankelen kon worden gebracht.
Als de hertogin hem niet beter had gekend, zou ze hebben gedacht dat hij een geest was in plaats van een mens. Hij had een krijtwit gezicht dat scherp afstak tegen het zwart van zijn haar en dat doortrokken was van bitterheid. Onder zijn ene oog liep een grillig litteken dat de symmetrie van zijn gelaat verstoorde en waardoor zijn leeftijd werd verhuld.
Zijn ogen zelf zaten verborgen achter een donkere bril. Toen Griffith Jago een bedachtzame buiging maakte, waren ze een moment lang ontbloot en gruwde de hertogin. Ze kon zich nog de eerste keer herinneren toen ze ook recht in die ogen had gekeken. Dat was na de dood van de 'kapitein' geweest toen ze hem voor het eerst op het slot had ontboden. Toen hij het salon was binnengekomen, was ze verbluft geweest omdat hij een stuk jonger was dan ze had verwacht. Ze had zich afgevraagd wat de kapitein had bezield om een jongen van zo'n leeftijd zoveel verantwoordelijkheid te geven. Tot ze in zijn ogen had gekeken en had begrepen dat hij allerminst een 'jongen' was.
Ze was blij dat hij tegenwoordig een donkere bril droeg. Na die eerste keer had ze beseft dat haar fascinatie voor die ogen geen fascinatie was geweest, maar pure angst. Het waren niet de ogen van een mens, het waren de ogen van een beest.
“Uw dienaar,” klonk het antwoord.
In het slot ging het verhaal dat de hertogin een geheime dienaar had. Niemand wist waar hij woonde, maar iedereen had wel al de geruchten over hem opgevangen. Ze zeiden dat hij de geheime meester was van het slot en dat hij enkel gehoorzaamde aan de hertogin. Ze zeiden ook dat hij geen man was, maar een demon uit het voorgeborchte van de hel en dat de hertogin een pact met de duivel had gesloten om gebruik te maken van zijn diensten. Waarom de hertogin een monster nodig had, kon niemand vertellen, maar sommigen fluisterden dat de hertogin een verborgen vijand had en dat de dienaar haar er tegen beschermde.
De hertogin perste de lippen op elkaar. Die verhalen waren uiteraard compleet verzonnen, maar toch zat er een grond van waarheid in. Zonder de zwarte man zou ze lang niet zo veel hebben kunnen bereiken als ze nu had gedaan. Sinds het ogenblik dat hij bij haar in dienst was gekomen, had hij elk van haar bevelen zonder commentaar uitgevoerd, hoe wreed en verschrikkelijk die soms ook konden zijn.
Hij was ook afschuwelijk intelligent. Hij had een kijk op zaken die de hertogin niet alleen dikwijls verraste, maar die ook vaak het verschil uitmaakte tussen succes en verlies. Het leed ook geen twijfel dat deze vreemde man wellicht de enige reden was waarom hun land nog niet onder de voet was gelopen door hun vijanden.
“Wat denk je van je nieuwe dienaar?” vroeg de hertogin. “Zal hij voldoen?” De zwarte man antwoordde niet onmiddellijk. Na een poos zei hij: “We zullen zien wat voor vos hij is.” “Vos?” vroeg de hertogin. Griffith Jago keek strak voor zich uit. “Een wolf heeft een vos nodig om hem te dienen.” “En ben jij dan een wolf?” vroeg de hertogin geamuseerd.
Er blonk iets achter die zwarte brillenglazen en de hertogin hield op met glimlachen hoewel ze niet wist waarom. “Dat is een vraag die hier niet relevant is,” zei hij. “Voorlopig voldoet hij.” De hertogin fronste het voorhoofd, maar ging niet verder in op de kwestie. “Ik mag het hopen,” zei ze, “ik heb veel moeite moeten doen om je een nieuwe dienaar te vinden.” “De vorige verraadde me,” zei Griffith. De hertogin antwoordde: “En dat heeft hij geweten. Des te meer reden waarom deze je dubbel zo trouw zal blijven als hij hoort wat er met zijn voorganger gebeurde.”
Griffith haalde de schouders op. “Hij mag het proberen. Mij maakt het niet uit.” “Nee,” zei de hertogin behoedzaam, “niemand krijgt ooit de kans jou te verraden.” De raadgever keek emotieloos op haar neer. “Trouw is het enige wat telt,” zei hij. De hertogin knikte en dacht dat ze hem soms schrikwekkend vond.
Dan werd het tijd om andere kwesties te bespreken. De hertogin nam een dossier vast dat de raadgever haar even tevoren had gegeven en overlas het. Nog voor ze gedaan was met lezen, legde ze het alweer opzij. Er was een andere, meer prangende zaak die ze wilde bespreken.
“Koning de Bethune wil dat mijn zoon trouwt, zo snel mogelijk,” zei ze. “Hij is bang voor wat er zal gebeuren als hij nog langer zonder opvolger blijft. Iedereen verwacht van de Bethune dat hij de benoeming van mijn zoon officieel maakt, maar zolang niet aan alle vereisten is voldaan, kan hij dat niet.
Ik vrees dat het land spoedig in een impasse zal raken als mijn zoon zich niet snel bewust wordt van zijn verplichtingen.” “Uw zoon kent zijn verplichtingen,” zei de raadgever rustig. “Niet als het op een huwelijk aankomt,” zei de hertogin fel. “Soms denk ik dat wij beter de bruid voor hem uitkiezen dan omgekeerd.” De raadgever verpinkte niet. “Niets let u om dat ook te doen.”
De hertogin schudde het hoofd. “Dat zou nooit lukken. Mijn zoon zou steigeren als een paard als ik dat durfde te doen. Zo heb jij hem opgevoed, Jago! Hij wil niet dat wij zijn keuzes voor hem maken.” De raadgever bewoog niet. “Dan moeten we er voor zorgen dat hij niet de keuze heeft,” zei hij enkel. De hertogin wou lachen en zeggen dat dat onmogelijk was. Maar dan bedacht ze dat het misschien inderdaad zo eenvoudig was. “Hem een keuze opleggen?” vroeg de hertogin nadenkend aan de raadgever. “Hoe zou je dat doen?” De raadgever antwoordde niet onmiddellijk, maar glimlachte slechts. De hertogin huiverde even. Toen zei hij: “Geef me twee weken tijd... Ik zal u een dossier voorbereiden...”
2. Catherina Montfort was haar haren aan het borstelen toen haar oom in de gang tegen zijn zoon begon te brullen. Ze kon niet horen waarover het ging, maar ze deed ook geen moeite om te luisteren. Er was altijd wel iets dat haar oom niet aanstond en waarvoor hij het nodig vond om iemand uit te kafferen. Meermaals per dag hoorde Catherina haar oom brullen door het huis, als het niet was tegen zijn bediendes, dan wel tegen zijn zoon. Catherina dacht dikwijls dat het haar oom meer ging om de ruzie dan om de aanleiding ervan.
Catherina had niet altijd bij haar oom gewoond. Dat was pas gebeurd toen haar vader - graaf Guillaume Montfort - onverwacht was gestorven. Helaas had Catherina's vader geen andere familie meer gehad dan zijn broer en zo was ze zeer tegen haar zin bij Simon Montfort terecht gekomen.
Graaf Guillaume Montfort was een vader geweest waarop Catherina trots kon zijn. Zoals vele andere aristocraten in Lenion had 'de kapitein', zoals hij werd genoemd, een eigen rederij. Die rederij was niet groter of ouder dan die van andere edelen, maar toch was het die rederij die Lenion op de kaart had gezet.
Voordien was Lenion ook al een zeevarende natie geweest. Elke edelman bezat wel een schip of rederij waarmee handel werd gedreven met de buurlanden. In die tijd had Lenion vooral gebruik gemaakt van logge driemasters die nooit ver konden varen. Kapitein Montfort was er in geslaagd een type schip te ontwerpen dat tot op dat ogenblik onbekend was geweest. Het waren slanke schepen, met een hoge wendbaarheid en snelheid. Ze hadden twee rijen kanonnen waarmee ze elke kaper de loef afstaken. En vooral: er was de helft minder zeelui nodig om ze te bedienen waardoor er veel laadruimte was. Kapitein Montfort brak met die schepen de markt open naar andere landen en loodste zo Lenion naar de rol van leidende zeevaartnatie.
Het bekendste schip van graaf Guillaume Montfort was wellicht de Megafor. Het was een viermaster geweest met een slanke steven en een groot aantal zeilen waardoor het moeiteloos door de zee kliefde. Tot op heden was er geen enkele scheepsbouwer in geslaagd om een even geducht schip te maken als de Megafor. Zelfs al leek een schip een exacte kopie te zijn van de Megafor, toch bestond er tot op heden geen enkel schip dat even snel en wendbaar was. Het was alsof er bij de bouw van de Megafor magie te pas was gekomen die het schip boven alle andere plaatste.
Wat het geheim van de Megafor was, zou kapitein Montfort nooit navertellen. Er waren plannen geweest om nieuwe schepen te maken die gebaseerd waren op het ontwerp van de Megafor, maar die zouden nooit worden uitgevoerd door de vroegtijdige dood van de kapitein. Het heette dat de kapitein op een avond alleen was gaan wandelen aan de kade in de havenstad Havre en dat hij toen ongelukkigerwijze in het water was terecht gekomen en was verdronken.
Het nieuws van de dood van de kapitein kwam als een donderslag bij heldere hemel. Iedereen in Lenion kende Guillaume Montfort en respecteerde hem. Guillaume Montfort was immers niet alleen een bekwaam reder en kapitein geweest, hij werd ook aanzien als een van de meest integere mannen in Lenion. Iedereen wist dat hij nooit iets oneerbaars zou doen en dat zijn woord heilig was. Het was een van de redenen waarom niemand hem ooit een strobreed in de weg legde. Wie iets tegen de kapitein had, was meestal iemand die zelf iets te verbergen had. Dat hij zo snel uit het leven was gestapt, werd door iedereen dan ook betreurd.
De begrafenis van kapitein Montfort was een ware staatsaangelegenheid geweest. Van heinde en ver waren er mensen naar Havre afgezakt om hun laatste groet te brengen aan de kapitein. Zelfs het koningshuis van Lenion en de hertogin van Carnières waren aanwezig geweest op de begrafenis. Iedereen vond het dan ook niet meer dan normaal dat Guillaume Montfort als een vorst begraven werd in de kathedraal van Havre zelf.
Naast de rederij was Catherina het enige dat kapitein Montfort had nagelaten. Het meisje was nauwelijks een stoep hoog geweest toen hij was overleden, maar dat had de broer van kapitein Montfort niet verhinderd om misbruik te maken van de situatie. De broer van Guillaume Montfort had behalve zijn naam weinig gemeen met de illustere kapitein. Simon Montfort was een opportunist die alleen aan zijn eigenbelang dacht. Hij had vrij snel begrepen dat hij enkel de grafelijke titel en de bezittingen van zijn broer kon inpalmen als hij zich opwierp als de voogd van Catherina.
Simon Montfort deed het uitschijnen alsof hij Catherina onder zijn hoede zou nemen tot ze volwassen was. In de tussentijd zou hij haar erfenis beheren en er voor zorgen dat het haar aan niks ontbrak. In werkelijkheid was er geen haar op het hoofd van Simon Montfort dat er aan dacht zijn woord te houden. Zodra Catherina onder zijn voogdij stond, had hij de grafelijke titel al ingenomen en noemde hij zich de eigenaar van het fortuin van de Montforts.
Helaas was er weinig dat tegen hem kon worden gedaan. Catherina was minderjarig en had voor de rest geen andere familie dan Simon Montfort. Bovendien was er geen testament waaruit kon blijken dat de kapitein zijn broer onterfde. Catherina kon dan ook niet anders dan gehoorzamen aan haar oom en zijn willekeur ondergaan.
Simon Montfort had dan wel de rederij van zijn broer overgenomen, zelf was hij geen geweldig zakenman. Binnen de kortste keren had hij de rederij op verlies doen draaien. Om toch nog iets van het kapitaal over te houden, had de nieuwe graaf de rederij moeten verkopen. Zelfs de Megafor was op die manier uiteindelijk in andere handen gevallen.
Het voorouderlijke kasteel werd ook verkocht. Simon Montfort had er geen enkele warme herinnering aan en het kon hem weinig schelen dat zijn nichtje het als haar thuis beschouwde. Hij liet Catherina overbrengen naar zijn eigen woning, een kasteelhoeve aan de rand van het graafschap. Dat betekende op slag ook het einde van Catherina’s zorgeloze jeugd.
De nieuwe graaf deed er alles aan om er voor te zorgen dat zijn nichtje haar overgebleven erfenis nooit kon terugeisen. Hij hield het kind ver van de adellijke kringen en wees haar huisleraars de deur. Op die manier hoopte Simon Montfort dat Catherina nooit enige connecties zou opbouwen en ook nooit het verstand zou hebben om haar erfenis terug te wensen.
Het plannetje om Catherina wereldvreemd te houden, was echter buiten de kennissenkring van de kapitein gerekend. De bemanning van de Megafor was hondstrouw aan Guillaume Montfort geweest en dus ook aan diens dochter. Dokter Derache en scheepsbootsman Thomas probeerden haar zo veel mogelijk op te zoeken. Helaas wees Simon Montfort al snel elke vroegere kennis van de kapitein de deur, toen hij op een keer merkte dat dokter Derache de opvoeding van Catherina op zich had genomen.
Dat zette evengoed geen punt achter de opvoeding van het meisje. Catherina redeneerde dat als dokter Derache niet tot bij haar kon komen, zij dan wel naar hem zou gaan. Soms kroop ze ’s nachts uit het raam en stal dan een van de paarden van de graaf om naar dokter Derache te rijden. Andere keren ging ze naar dokter Derache onder het mom van armenzorg en liet ze zich tijdens de dag onderwijzen. De graaf had er geen enkel benul van dat zijn nichtje niet half zo braaf was als hij zelf dacht.
Dokter Derache deed al het mogelijke om Catherina op te voeden tot een intelligente jonge vrouw. Hij leerde haar alles dat hij zelf wist, van geografie tot schaak, huurde dames in die haar de nodige etiquette leerden en vroeg vrienden haar te leren paardrijden. Naarmate bleek dat het meisje uiteindelijk alles onder de knie had, begon hij haar zelfs de basis van zijn eigen beroep mee te geven.
Het enige dat dokter Derache niet kon, was haar inleiden tot de adellijke kringen. Hij was zelf niet van adel en had dan ook weinig contact met die leefwereld. Catherina stelde echter geen belang in contacten met de adel. Bovendien stak ze links en rechts wel iets op wanneer ze naar haar oom en diens zoon keek.
Intussen was er bijna tien jaar verstreken sinds de kapitein verdronken was teruggevonden aan de kade van Havre en was Catherina opgegroeid. Ze was een vrouw geworden en dat was niet aan de aandacht van haar oom ontsnapt. De nieuwe graaf begon bang te worden dat Catherina toch nog haar erfenis zou opeisen en probeerde zo snel mogelijk van haar af te raken. Daarom was hij al een tijdje op zoek naar een geschikte bruidegom voor haar die het wel zou nalaten hem ooit lastig te vallen met zo’n kwesties.
Catherina wist dat er weinig hoop voor haar was. Haar oom kennende zou ze wellicht worden uitgehuwelijkt aan een gruwelijke oude man of een man met losse handjes. Wat er ook met haar zou gebeuren, een verbetering zou het niet zijn. Verzet had ook geen zin: haar oom had haar in zijn greep en ze had geen enkel middel om aan hem te ontsnappen.
In de gang was Simon Montfort nog altijd aan het brullen tegen zijn zoon. Simon Montforts kinderen leken op hem in de zin dat ze allebei dachten dat ze op andermans zak konden leven. Ze waren allebei ingeschreven geweest op een eliteschool – zodat hun vader verlost was van hun aanwezigheid – maar in werkelijkheid joegen ze meer achter de rokken van de meisjes aan en zaten ze meer in de kroegen dan dat ze achter hun studieboeken zaten.
De oudste zoon was intussen al het huis uit. Die was er in geslaagd een meisje van lage adel zwanger te maken. Om de schande te ontlopen had Simon Montfort hem dan maar gedwongen met het meisje te trouwen. Daarna had de graaf het nieuwe koppel recht vanuit de kerk verbannen naar een bouwval ergens in een uithoek van Lenion. Daar waren ze waarschijnlijk nog altijd aan het kwelen, hoopvol wachtend op de dood van de graaf en de komst van zijn geld.
Laurent Montfort was de jongste van de twee broers. Als het op drinken en profiteren aankwam, deed hij niet onder voor zijn oudste broer. Toch dacht Catherina dikwijls dat hij beter zijn grenzen kende dan zijn vader en broer. Ze had soms het gevoel dat haar neef zich zo slecht gedroeg omdat hij zich ongelukkig voelde onder het oog van zijn vader. In tegenstelling tot Simon Montfort en zijn oudste zoon, had Catherina ook nooit iets te duchten gehad van Laurent.
Op dat ogenblik bleek het festijn van hartelijkheden in de gang tot een slotakkoord te komen. “...en je blijft in je kamer,” hoorde Catherina haar oom roepen, gevolgd door het dichtslaan van een deur. Vervolgens hoorde ze haar oom van de trappen donderen en het huis uitgaan, wellicht naar de stallen.
Nog geen seconde later trok Laurent zonder te kloppen de deur van Catherina’s slaapkamer open en liep hij ongegeneerd naar het raam. Catherina was het gewend dat haar neef geregeld haar kamer instormde zonder toestemming. Haar raam gaf uit op de stallen en Laurent probeerde op die manier te kunnen zien of zijn vader was vertrokken.
Catherina borstelde rustig verder haar haren terwijl Laurent een vieze blik naar beneden wierp. Pas toen hij heel zeker was dat zijn vader weg was, draaide hij zich langzaam om. Hij zag Catherina voor haar nachttafel zitten en ze wierp hem een warme glimlach toe in de reflectie van de spiegel. Laurent deed alsof hij het niet zag en leunde stug tegen het raamkozijn.
Catherina vroeg niet waarover haar oom zich druk had gemaakt. Er was altijd een stilzwijgend begrip tussen hen geweest als het over Simon Montfort ging. Wellicht had Laurent wel iets mispeuterd dat hij zich zo gedroeg, maar hij wilde het niet toegeven tegenover zijn nichtje.
Laurent voelde zich nooit helemaal op zijn gemak bij Catherina. Hij zou het nooit bekennen maar soms maakte het hem bang dat ze nooit boos op hem was of hem de les probeerde te spellen. Het was alsof ze eenvoudigweg niet in staat was om iets slechts over hem te denken. Dat maakte het des te moeilijker om zijn kwade buien op haar uit te werken.
In plaats van gemeen naar haar uit te halen, bleef Laurent dan ook mokkend tegen het raamkozijn staan. Hij keek naar haar terwijl ze een vlecht in haar haar legde en langzamerhand waaide zijn boze bui over.
Laurent kon het niet nalaten zich te verwonderen over Catherina’s zeldzame schoonheid. Catherina was nog geen zeventien, maar ze moest zeker niet onderdoen voor de merkwaardige vrouwen waar dichters van droomden. Ze had lang stijl haar, meer wit dan blond, en ze had een egaal gezicht. Haar ogen waren veelkleurig en diep als het mysterie van de zee. In veel opzichten was ze nog een meisje, maar nu al had ze de gratie en elegantie van de hoogste edelvrouwen. Laurent wist zeker dat als haar oom er niet was geweest, Catherina een vrouw zonder gelijke was geweest…
Plots zei Catherina’s stille stem: “Ik had een vreemde droom deze nacht…” Hoewel Laurent eigenlijk niet wilde toegeven aan zijn nieuwsgierigheid, vroeg hij toch: “Waarover ging die?” Catherina dacht even na en zei dan: “Ik was een prinses die verloren was gelopen in een bos. Ik was aan het zoeken naar mijn moeder, maar ik kon haar nergens vinden, dus huilde ik…
Toen kwam er een wolf naar me toe en hij vertelde me dat de dieren van de nacht mijn moeder hadden gedood. ‘Maar wees niet bang’, zei hij tegen me, ‘ik zal wel voor je zorgen in haar plaats.’
En ik was blij en dus ging ik met hem mee…”
“Dat is een mooie droom,” liet Laurent aan zich ontsnappen.
Catherina glimlachte slechts. “Hij verslond me…,” zei ze.
Laurent keek haar vreemd aan. Soms verwonderde hij zich om de stoïcijnsheid waarmee ze tegen bepaalde wreedheden aankeek. Hij wist dat ze leed onder het feit dat haar oom haar achteruit probeerde te stellen, maar toch liet ze er zich nooit over uit. Laurent kon dat niet begrijpen. Hij dacht dikwijls dat als hij in Catherina’s plaats was geweest, hij elke dag ruzie met Simon Montfort zou maken.
Soms voelde Laurent zich ook ongelukkig omdat hij niks deed om zijn vader op andere gedachten te brengen zodat Catherina haar erfenis kon terugkrijgen. Wat dat betrof werd Laurent dikwijls geslingerd tussen zijn verlangen om ooit zelf graaf van Laval te worden en zijn geweten dat hem vertelde dat de titel aan Catherina toebehoorde.
Toch was Laurent verre van de vijand van Catherina. Hij wist dat ze dikwijls het huis uitglipte om te gaan studeren bij dokter Derache en soms hielp hij haar daarmee door zijn paard te lenen. Het zou gemakkelijk zijn om haar slecht te behandelen, maar er was nu eenmaal iets aan Catherina waardoor hij er zich niet toe kon bewegen.
“Ga je deze avond naar dokter Derache?” vroeg hij nors alsof het hem niet uitmaakte. Simon Montfort was immers vertrokken naar een sociale gelegenheid en werd pas morgen terug verwacht. Catherina knikte stil en meer was er niet nodig voor Laurent om er voor te zorgen dat zijn paard beschikbaar was deze avond.
Hij kwam terug los van het raamkozijn en stapte de slaapkamer uit alsof hij voor rest niks met zijn nichtje te maken wilde hebben.
3. Die avond kroop Catherina weer eens uit haar raam. Ze sloop naar de stallen van de kasteelhoeve en koos Laurents paard uit om naar Havre te rijden. Zo geruisloos als ze kon, zadelde ze het paard op en leidde ze het stilletjes de stal uit. Pas toen ze de omheining van het huis voorbij was, durfde ze op te stijgen en gaf ze het paard de sporen. Niet veel later was ze de stadspoorten van Havre voorbij en stond ze bij haar bestemming.
Zoals altijd had dokter Derache zijn stal opengelaten zodat Catherina er zonder problemen kon binnenkomen. Terwijl ze afsteeg, zag Catherina dat er nog een ander paard in de stal stond dat ze niet kende, maar ze besteedde er verder niet veel aandacht aan. Via de tussendeur kwam ze in het eigenlijke huis van dokter Derache terecht. De oude dokter kwam net de deur voorbij en hij begroette haar vrolijk. “Catherina,” riep hij uit, “en God zei dat er licht moest zijn!” Catherina glimlachte. “En God zag dat het licht goed was en Hij had nog gelijk ook want het is donker daarbuiten.”
Dokter Derache omhelsde zijn pupil en nam haar dan bij de arm. “Helaas kan ik je deze avond niet helpen met je Welsh. Ik heb onverwacht bezoek gekregen, dus zullen we eens een les moeten overslaan.” “Dus dat grote paard dat ik zag staan in de stal is inderdaad niet van jou?” “Mijn hemel nee, ik ben veel te oud om nu nog een raspaard te gaan kopen. Ik kan nog maar met moeite op een stoel blijven zitten, laat dan staan op een paard.” Catherina grinnikte en gaf hem een knuffel.
Dan keek dokter Derache haar ernstig aan en zei: “Is het waar wat ze vertellen over je oom en Durant? Ze vertellen het rond als een grap maar ik vrees dat ik er nogal slecht mee kan lachen.” Catherina leek weinig aangedaan. “Wie vertelt dat zoal?” vroeg ze. “Durant zelf,” zei Derache, “en een aantal oude vrienden. Dus het is waar?” Catherina knikte eenvoudig en dokter Derache schudde zuchtend het hoofd.
Het was voorgevallen dat Catherina’s oom plotseling op het idee was gekomen om de landjonker Durant bij hen uit te nodigen. De landjonker was een echte opschepper en had tijdens zijn visite voortdurend liggen pochen over zijn zoon die toch zo’n genie was en zo’n knappe kop had en het nog zo ver zou schoppen… En aangezien Simon Montfort altijd op zoek was naar een huwelijkskandidaat om van zijn nichtje af te raken, was het al snel duidelijk wat hij dacht over Durant en zijn zoon. Dus nodigde hij Durant opnieuw uit en nog voor de man goed en wel binnen was, vroeg Catherina’s oom of ‘mijnheer nog niet aan het uitkijken was naar een geschikte verloofde voor zijn zoon. Want,’ zo zei hij, ‘hij had nog een heel knap nichtje dat geknipt zou zijn voor zijn zoon.’ Helaas wist Catherina’s oom op dat ogenblik nog niet dat Durants zoon maar een paar jaar oud was... Als Catherina moest wachten op het moment dat haar verloofde oud genoeg zou zijn om met haar te trouwen, zou Catherina’s oom allang dood en begraven zijn.
“Goed dat je oom eens lik op stuk heeft gekregen,” zei dokter Derache terwijl hij de deur openhield voor Catherina, “en als je het nu niet erg vindt, dan wil ik je graag aan mijn gast voorstellen.”
Catherina ging Deraches studeerkamer binnen en zag verrast dat er een jonge man in het vertrek stond. Hij was gekleed als een edelman uit de hoogste rangen en was minstens een hoofd groter dan haar of Derache. Hij had een vrolijk, pienter gezicht en blond krullend haar. Zodra hij hen zag binnenkomen, keek hij Catherina aan met de beminnelijkste glimlach die ze ooit had gezien. “Wel mijnheer Derache,” zei de jonge man, “toen u me vertelde dat u nog ander bezoek verwachtte, had ik niet verwacht dat het om zo’n lieftallige dame zou gaan.” Catherina verschoot van kleur en wist zich even geen houding te geven.
De jonge man kwam op haar toe en nam haar hand om er een kus op te drukken. “Juffrouw...?” Catherina was zo van slag dat ze hem niet eens had gehoord. “Montfort,” zei dokter Derache daarom geamuseerd in haar plaats, “Catherina Montfort.” “Montfort?” zei de jongen verrast en hij kuste voorzichtig haar hand. “Wilt u zeggen: familie van kapitein Montfort?” Dokter Derache antwoordde vol heimelijke trots: “Zijn dochter.” De jongeman leek Catherina weer helemaal opnieuw op te nemen en zei: “Wel, dat is een aangename verrassing. Ik wist niet dat de kapitein een dochter had. Hoe komt het dat ik u hier nog nooit eerder heb gezien, juffrouw Montfort? U hebt zich toch niet al die tijd verborgen gehouden voor mij? Ik zweer u dat ik volkomen onschadelijk ben.”
“Geloof hem niet, Catherina,” plaagde dokter Derache, “hij heeft zelfs al achter de rokken van mijn huishoudster aangezeten!” De jongen lachte. “U kunt mijn moeder geen groter plezier doen dan haar dat te vertellen. Ze zou een vreugdedansje om het slot doen als ze dacht dat dat waar was.” “Nu, deze kunt u niet krijgen,” zei Derache met een knipoog, “want Catherina is helemaal van mij.”
Catherina was intussen over haar initiële verlegenheid en zei: “Ik kom meestal vrij laat ’s avonds hier. Misschien komt het daardoor dat we elkaar nog niet eerder hebben ontmoet.” “Ah, dat verklaart veel. Ik kom hier inderdaad meestal niet ’s avonds. De enige reden waarom ik dokter Derache toch deze avond kon komen opzoeken, is omdat mijn kindermeisje toevallig in Havre moest zijn.” “Kindermeisje?” proestte dokter Derache. “Is dat wie ik denk dat het is? Laat hem dat maar niet horen of hij legt u over de knie.” “Och,” zei de jongeman gemoedelijk, “mijn ‘kindermeisje’ is niet iemand die snel ergens aanstoot aan neemt. Bovendien kan hij veel van me verdragen. Als ik niet beter wist zou ik zelfs zeggen dat hij me heel erg graag heeft.”
Catherina keek op. “Vreemde manier van uitdrukken. Heeft hij anders altijd de pest aan iedereen?” “Nee, maar hij is nogal moeilijk in de omgang. Sommige mensen denken zelfs dat hij helemaal geen gevoelens heeft.” “Iemand zonder gevoelens is gevaarlijk om mee om te gaan,” zei Catherina zacht, maar de jongen antwoordde: “Dat valt wel mee. Hij is gewoon een beetje aan de sombere kant.”
“Komt hij u straks terug ophalen?” vroeg dokter Derache. “Ja natuurlijk. De hemel behoede dat ik alleen zou vertrekken. Ik ben er vrij zeker van dat hij me laat schaduwen om er voor te zorgen dat ik er niet op eigen houtje vandoor ga.” “Zijn zijn veiligheidsmaatregelen nog altijd zo streng soms?” “Elk jaar erger,” zuchtte de jongen. “Ach...,” zei dokter Derache, “hij doet het uiteindelijk voor uw eigen goed.” “Wel ja, ik weet het wel...”
De jongen keek dan naar Catherina. “Als uw vader, kapitein Montfort was dan hebt u wellicht de Megafor goed gekend. Hebt u ook van die wilde indianenverhalen over de Megafor zoals dokter Derache of liet uw vader u nooit meevaren met zijn schip?” “Toch wel, mijn vader heeft me dikwijls meegenomen. Hij wist dat ik het fijn vond en bovendien liet hij me niet graag achter. Maar indianenverhalen heb ik niet.” “De kapitein nam haar nooit mee op langere reizen,” legde dokter Derache uit, “dus is ze nooit in Indianenland geweest.”
Dokter Derache begon te vertellen over de lange reizen die hij had gemaakt toen hij nog scheepsarts was geweest in dienst van kapitein Montfort. Algauw dwaalden ze af naar andere onderwerpen en spraken ze over de meest diverse dingen. Catherina’s ogen schitterden en ook de jongen leek het geweldig naar zijn zin te hebben. Catherina vroeg zich af of hij altijd zo was en of dokter Derache haar meer kon vertellen over hem. Het viel haar immers op dat hij wel alles over haar te weten kwam, maar dat hij over zijn eigen achtergrond niet veel losliet. Catherina kon voelen dat die discretie een reden had, maar ze durfde er niet naar te vragen.
Wat ze wel wist was dat hij uit de hoogste kringen kwam. Ze had het onmiddellijk gezien toen ze binnen was gekomen maar terwijl hij aan het praten was, kreeg ze zekerheid. Ze vroeg zich af hoe dokter Derache met hem in contact was gekomen en wat hij hier was komen doen.
De jonge man kwam evenwel meer te weten over Catherina dan omgekeerd. Zelfs haar oom kwam ter sprake en dokter Derache mopperde zo lang over hem door tot zijn bezoeker het plaatje wel begreep. Derache vertelde over het slechte karakter van Simon Montfort en hoe hij probeerde Catherina dom te houden. Maar, zei de dokter met enige trots, dat zou hem nooit lukken want Catherina was het meest intelligente meisje dat hij kende.
Het was al vrij laat toen er plots een bel klonk in de gang. Dokter Derache keek op en zei: “Dat zal uw ‘kindermeisje’ zijn. Ik veronderstel dat het tijd wordt om afscheid te nemen.” De jongen zuchtte en zei: “Inderdaad, aan alle goede dingen komt een einde. Het is al laat en het is nog een hele weg terug naar het slot.”
“U bent altijd welkom om nog eens terug te komen,” zei dokter Derache. “Zeker, maar dat zal niet voor binnenkort zijn. Voorlopig zit ik vastgekluisterd aan andere verplichtingen en het ziet er niet naar uit dat ik nog snel naar Havre zal terugkeren.”
Ze stonden op en dokter Derache en de jongen schudden elkaar de hand. “Ik dank u voor het gezelschap en hoop dat u nog een gezellige avond hebt samen met deze fijne jongedame,” zei de jongen. Dokter Derache knikte. Dan keek de jongen naar Catherina en hij glimlachte warm. “Hetzelfde geldt natuurlijk voor u. Het was een aangename kennismaking en ik hoop dat wij elkaar nog ooit terugzien.” “Misschien als u nog eens bij dokter Derache langskomt...” “Ik zal zeker een seintje laten dan,” zei hij en Catherina voelde dat hij het meende.
Dan boog hij zich voor een handkus en in dat korte moment zag dokter Derache dat hij de geur van haar hand opsnoof. De oude dokter wist wat hij er van moest denken. “Trouwens,” zei de jongen dan, “mijn naam is Jean-Filip. Het was zeer attent van u om daar niet naar te vragen, maar ik denk dat het geen kwaad kan om u tenminste mijn voornaam te geven.” “Jean-Filip...,” zei Catherina stilletjes en het klonk als muziek in zijn oren. Dan namen ze echt afscheid en hij verdween door de deur naar de stallen.
Dokter Derache en Catherina keken elkaar aan, maar de oude dokter stak afwerend de handen op. “Vraag het me niet: ik kan je niet vertellen wie hij is.” “Ik wou het ook niet vragen,” zei Catherina bedachtzaam, “maar ik lijk hem ergens van te kennen.” Bijna stond dokter Derache op het punt om uit de biecht te klappen. Dan herinnerde hij zich dat dat gevaarlijk kon zijn voor de jonge man en hield hij zich in. Catherina keek voor zich uit en herhaalde een laatste maal: “Jean-Filip...”
4. Jean-Filip liep naar buiten en zag onmiddellijk de vijf lijfwachten staan. Ze deden geeneens de moeite om zich voor hem te verbergen. Jean-Filip zuchtte. “Ik veronderstel dat jullie meester ook in de buurt is?” zei hij tegen hen. Een van de mannen knikte zwijgend en keek in de richting van de stallen. “Dat dacht ik wel,” mompelde Jean-Filip.
De jongen liep naar de stallen en zag daar een zwart paard staan. Hij vond niet onmiddellijk de eigenaar, maar met wat moeite ontdekte hij hem toch in de schaduw. Het was een man, van top tot teen gekleed in het zwart met een gezicht dat bleek was als een geest. Hij zag er naargeestig uit, maar dat leek Jean-Filip niet te storen.
“Soms vraag ik me af of ik eigenlijk wel een vrij man ben,” zei Jean-Filip tegen hem. “Is het echt nodig om altijd zo’n garde voor de deur te plaatsen?” De zwarte man antwoordde niet en steeg op. “Ja, ja, ik weet het wel,” mopperde Jean-Filip terwijl hij naar zijn eigen paard liep, “‘het is allemaal voor mijn eigen goed’, ‘veiligheid primeert op eigenbelang’, ‘ongemak bestaat niet voor een man met verplichtingen’, enzoverder...” Jean-Filip besteeg ook zijn paard en zei dan: “De hemel behoede dat ik getuig van een eigen wil en een schram oploop! Maar ik ben geen schooljongen weet je, ik kan voor mezelf zorgen.”
Jean-Filip wendde het paard, maar plots trok de zwarte man een pistool en nog voor Jean-Filip het doorhad, keek hij recht in de loop van een schietklaar pistool. Onmiddellijk sprongen vijf man op Jago af en werd het pistool van de jongen weggericht. Geschrokken keek Jean-Filip de zwarte man aan, maar Griffith stak slechts kalm het pistool weg.
“Nu, probeer u in te denken wat er zou zijn gebeurd als ik niet uw dienaar was,” zei de zwarte man, “en deze mannen thuis waren gebleven.” “Hemel, Jago” zei Jean-Filip, “moest dat nu echt op zo’n manier?” “Hebt u me begrepen of moeten we wachten tot dit eens echt gebeurt vooraleer u me begrijpt?” zei de zwarte man afgemeten. Jean-Filip staarde hem een moment aan. “Al goed,” zei de jongen dan, “ik veronderstel dat je gelijk hebt.”
“Ik hoop dat ik u er niet aan moet herinneren wie u bent,” zei de zwarte man ernstig en Jean-Filip keek wrevelig voor zich uit. “Ja, ik weet het... Maar als onze vijanden me dood willen, zullen ze daar hoe dan ook een manier voor vinden.” “Ja, en de gevolgen zouden catastrofaal zijn. Uw moeder weet maar al te goed waarom ze u kost wat kost wil beschermen.” “En je hebt er geen idee van wat voor weerslag dat op mij heeft. Hoe zal ik ooit mijn verantwoordelijkheid kunnen nemen als ik geen bewegingsvrijheid heb?” “U zult er mee om leren gaan,” zei de zwarte man enkel.
Jean-Filip zuchtte. “Met jullie is er niks aan te vangen,” mopperde hij. De raadgever van de hertogin leek geen commentaar te willen geven en zei enkel: “Uw moeder verlangt u nog te spreken deze avond.” “Deze avond nog?” zei Jean-Filip verrast. Hij wist hoe ziek zijn moeder de laatste tijd was en had gedacht dat ze al lang zou zijn gaan slapen. “Uw moeder kent ook haar verantwoordelijkheden,” zei de zwarte man kortaf alsof hij de gedachten van de jongen had geraden. Dan gaven ze hun paarden de sporen en ze reden Havre uit.
Toen ze eindelijk op het hertogelijke slot waren aangekomen, was Jean-Filip moe genoeg om onmiddellijk zijn bed in te willen duiken. De raadgever toonde desondanks geen spoor van medelijden en nam hem mee naar het hertogelijke salon. Daar was de hertogin tegen alle verwachtingen in nog steeds aanwezig. Jean-Filip maakte een buiging voor zijn moeder en ging dan het salon verder in. Jago bleef in de achtergrond staan.
De hertogin liet Jean-Filip neerzitten en zei dan: “Ik hoop dat je een aangename avond hebt gehad bij dokter Derache?” Jean-Filip dacht onmiddellijk aan Catherina en glimlachte. “Ja, dank u. Met uw toestemming zou ik volgende week nog eens terug willen gaan.” De hertogin fronste haar wenkbrauwen en Jean-Filip verschoot van kleur. Zonder het te beseffen had hij zijn wens uitgesproken om Catherina nog eens te ontmoeten. Hij hoopte nu maar dat zijn moeder niet zou vragen waarom hij zo snel terug wilde naar dokter Derache. Catherina was nu niet bepaald het soort van meisje waar zijn moeder hem mee samen wenste te zien. Gelukkig vroeg de hertogin niks en Jean-Filip haalde opgelucht adem.
“Er is iets dat ik wil dat je bekijkt,” zei de hertogin tegen haar zoon en ze overhandigde hem een dossier. “Wat is dit?” vroeg Jean-Filip terwijl hij het opensloeg. “Het is een dossier dat Jago heeft samengesteld over een interessant adellijk meisje, La Doyenne. Ik zou graag willen dat je het doorneemt en haar ontmoet. Jago heeft al gezorgd voor een invitatie voor het bal van de Franquins.”
Jean-Filip hield onmiddellijk op met lezen en keek zijn moeder stomverbaasd aan. “Excuseer, begrijp ik het goed dat u mij probeert te koppelen aan een huwelijkskandidaat?” “Ze is iemand van goede afkomst en haar vader heeft vrij veel politieke relaties,” zei de hertogin streng, “een goede keuze.”
Jean-Filip voelde het branden onder zijn voeten. “Daar wil ik toch van mening verschillen. De familie en relaties van een persoon maken niet haar geschiktheid uit. Waarom ineens dat besluit om mijn keuzes voor mij te maken?” De hertogin zuchtte. “Omdat jij blijkbaar niet van zin bent ze te maken. Wij zijn bezig met de toekomst van een land, Jean-Filip, niet met jouw persoonlijke genoegens.”
Jean-Filip keek zijn moeder gekrenkt aan, maar begreep waar de kwestie in werkelijkheid om ging. “De clausules,” zei hij en de hertogin knikte bedachtzaam. “De Nechoir is een zet aan het voorbereiden. We willen dat je zo snel mogelijk werk maakt van deze zaak voordat hij zijn slag binnenhaalt.” Jean-Filip keek twijfelend naar het dossier in zijn handen. “Wat is hij aan het voorbereiden?” “Een eigen kandidaat,” zei de hertogin enkel en Jean-Filip knikte begrijpend.
Hij begreep de noodzaak van heel deze discussie, maar verzette zich tegen de manier waarop zijn moeder en haar raadgever hem een keuze opdrongen. Toch wist hij dat hij niet anders kon dan naar hen luisteren, niet zolang hij zelf geen keuze had gemaakt...
Onmiddellijk dacht hij weer aan Catherina en even werd hij wanhopig. Als ze nu alleen maar een titel had gehad... Of politieke invloed... Dan had hij haar openlijk kunnen ontmoeten. Nu zou zijn moeder er alles aan doen om te voorkomen dat hij Catherina werkelijk zou leren kennen.
“Jago zal met je meegaan naar het bal,” zei de hertogin dan. Jean-Filip knikte zwakjes en keek voorzichtig opzij naar de zwarte man. Dat betekende dat zijn moeder niets aan het toeval wilde overlaten als ze de raadgever meestuurde. Die man zag alles, wist alles en zou er wel voor zorgen dat hij geen millimeter afweek van het pad dat zijn moeder voor hem had uitgestippeld. Dat betekende ook dat hij de eerste weken onder strak toezicht zou staan en het moeilijk zou worden om Catherina ongemerkt te ontmoeten...
Jean-Filip beloofde zijn moeder het dossier te bestuderen en vroeg dan toestemming om zich terug te trekken. Hij ging naar zijn vertrekken en wierp het dossier achteloos weg terwijl hij achter zijn schrijftafel ging zitten. Even keek hij broedend naar een leeg vel papier voor zich. Dan doopte hij zijn pen in inkt en begon verwoed te schrijven.
Naar Catherina.
Hij had besloten dat hij Catherina hoe dan ook opnieuw wilde zien. Tegelijkertijd wilde hij niet dat zijn moeder of haar raadgever er achter kwamen, dus besloot hij dokter Derache als tussenpersoon te gebruiken. Hij zou brieven schrijven naar Catherina en die aan de dokter bezorgen. Dokter Derache zou er op zijn beurt wel voor zorgen dat zijn brieven bij Catherina terecht kwamen zonder dat haar oom het zou merken. Op die manier zouden ze elkaar misschien nog ongemerkt kunnen ontmoeten zonder dat de hertogin het zou ontdekken, of Jago...
Hoofdstuk 2
1. Catherina liep dromerig door de kasteelhoeve van haar oom. Ze dacht aan dat engelengezicht met die blauwe ogen en dat krullend, blond haar. Ze vroeg zich af of ze Jean-Filip nog ooit zou terugzien en of hij nog aan haar zou denken. Het leek niet waarschijnlijk dat ze elkaar nog terug zouden ontmoeten. Hoewel haar oom haar nu ook weer niet opsloot, kwam ze zelden op bals en andere sociale gelegenheden waar de adel elkaar ontmoette. Bovendien leek Jean-Filip van de hoogste adel te zijn.
Catherina werd uit haar gedachten gehaald door het gebulder van haar oom verder in de hal. “Waar is die verdomde nietsnut!” Een van de huishoudsters kwam net voorbij en zij en Catherina keken elkaar even aan. Ze doken onmiddellijk de keuken in en wachtten tot Simon Montfort voorbij was gestoven. “Wat nu weer?” mompelde de meid misprijzend. Catherina zei voor de grap: “Misschien moeten we hem vertellen dat Laurent in Havre zit. Als we geluk hebben dan gaat hij hem achterna en zijn we voor de rest van de dag van hem verlost.” “Zoveel geluk bestaat er niet in dit huis,” zei de meid geïrriteerd en dan keek ze terug naar Catherina.
“Ik heb wat voor u,” zei ze en ze haalde iets vanonder haar schort. Catherina zag dat het een brief was en nam hem verbaasd aan. “Wat is dit?” vroeg ze. De meid haalde de schouders op. “Ik kreeg hem van dokter Derache toen ik deze morgen op de markt was. Hij maakte er een punt van dat ik hem persoonlijk aan u gaf zonder dat uw oom het zou zien.” Catherina keek even naar de naam op de brief en haar gezicht begon plots te stralen. Jean-Filip… Hij was haar dan toch niet vergeten.
Catherina ging vlug naar haar kamer en begon de brief te lezen. Ze herkende Jean-Filip onmiddellijk in de gevatte stijl waarmee hij de brief had geschreven. Hij zei in zijn brief dat hij hun ontmoeting op prijs had gesteld en dat hij haar graag opnieuw zou ontmoeten. Daarom nodigde hij haar graag uit op de vossenjacht van een bevriende edelman.
In eerste instantie was Catherina blij. De jacht zou doorgaan op een dag dat haar oom niet thuis was. Ze zou dus geen problemen hebben om Laurents paard te lenen. Maar dan realiseerde ze zich dat ze nog nooit aanwezig was geweest op een vossenjacht. Zou ze niet onmiddellijk door de mand vallen? En waar moest ze een jachttenue vandaan halen?
Toch was haar verlangen om Jean-Filip terug te ontmoeten groter dan haar angst voor het onbekende. Ze besloot de oude jachttenue van haar overleden tante op te snorren en te verstellen. Daarna probeerde ze zo veel mogelijk van Laurent te leren over de vormvereisten van een jacht. Dus zo kwam het dat ze een week later op weg was naar de plaats waar de vossenjacht zou doorgaan.
Ze vond de trefplaats zonder problemen en wachtte tussen de andere jagers stilletjes op de komst van Jean-Filip. Toen de partij zich begon klaar te maken voor de jacht, was Jean-Filip echter nog steeds niet verschenen en even was Catherina bang dat hij op het laatste ogenblik verhinderd was.
Ze merkte dat ze wat bekijks had van de andere jagers. Hoewel ze niet probeerde op te vallen, leek ze toch veel nieuwsgierigheid op te wekken. Een aantal van de jagers kwam zelfs naar haar toe om een gesprek met haar aan te knopen en haar uit te nodigen voor een volgende jacht. Catherina bedankte beleefd en bleef hopen op de komst van Jean-Filip.
De jachtpartij was tenslotte gereed om te vertrekken en Catherina wendde dan ook maar haar paard. Op dat ogenblik kwam plots een ruiter op een schimmel naast haar rijden. Jean-Filip knipoogde naar haar en leidde haar voorzichtig weg van het jachtgezelschap zonder dat iemand het zag.
Hij bracht haar naar een open plek in het bos en terwijl het geluid van de jachtpartij verstomde, hielp hij haar af te stijgen van haar paard. “Ik dacht bijna dat u niet zou komen,” zei Catherina opgelucht tegen hem. Jean-Filip zei schertsend: “Ik had nog mijn eigen jachthond af te schudden, daarom was ik wat later. Bovendien wilde ik niet te erg opvallen in het jachtgezelschap. Een aantal van deze hoge heren kent mij en ik zou niet willen dat mijn jachthond er later achter komt met wie ik hier had afgesproken.”
“En wie is die jachthond?” vroeg Catherina geamuseerd. “De raadgever van mijn moeder,” zei Jean-Filip, “De hemel weet hoe graag ik die man zie, maar er is nauwelijks iets dat je kunt doen zonder dat hij er weet van heeft.” “En u wilde niet dat men wist dat u mij hier kwam opzoeken?” vroeg Catherina.
Jean-Filip aarzelde even. “Wel, laten we zeggen dat mijn moeder een voorkeur heeft voor lichtelijk verwaande, saaie en zeurderige dames als het op mijn kennissenkring aankomt. Ik ben bang dat ze geschokt zou zijn gezien u nauwelijks aan dat ideaalbeeld beantwoordt.” Catherina lachte. “U mag ook eerlijk zijn en gewoon zeggen dat u bang bent te worden gezien in de aanwezigheid van iemand zonder naam of positie.” “Dat zou ik nu ook weer niet zeggen,” zei Jean-Filip. “Ik heb u daarnet vanuit de schaduw bekeken. Ik denk dat u een heel goede indruk heeft gemaakt op onze aanwezige medejagers.
Ik hield me meer op de achtergrond om er voor te zorgen dat ze niet zagen op wie u wachtte.” “Hebt u zo’n slechte reputatie?” vroeg Catherina plagerig. “Enorm,” zei Jean-Filip, “volgens de adellijke elite van Lenion bestaat er geen grotere schurk dan ik. Alleen het idee al dat een respectabele jongedame zoals u zich inlaat met mij zou uw naam slecht doen...”
Ze lachten en Jean-Filip haalde een deken uit zijn zadeltas. Even later zaten ze naast elkaar op de grond en spraken over koetjes en kalfjes. “Ik ben verrast dat uw oom u naar deze jacht heeft laten komen,” zei Jean-Filip. Catherina grinnikte. “Wel, ik heb nu niet echt zijn toestemming gevraagd... Ik heb gewoon mijn neef zijn paard ‘geleend’ en ben weggereden zodra mijn oom het huis uit was.”
Jean-Filip keek haar verbaasd aan. “Meent u dat werkelijk? Bent u niet bang dat er wat zwaait als u terug thuis komt en uw oom merkt dat u weg bent?” “Oh, ten huize Montfort zwaait er altijd wel wat, zelfs als er geen reden is... maar mijn oom is niet geneigd er erg op te letten wie er wel of niet thuis is. Ik denk dat hij vindt dat de enige belangrijke aanwezigheid in zijn huis, hijzelf is.”
Jean-Filip schudde het hoofd vrolijk. “U bent werkelijk nergens bang voor, is het niet? Als ik er alleen al aan denk dat u ’s nachts zonder enige begeleiding door Havre durft te rijden om dokter Derache te bezoeken...” “Mijn vader heeft me geleerd voor niks bang te zijn,” zei Catherina, “bovendien heb ik ’s nachts ook altijd een pistool bij me om dat aan andere mensen duidelijk te maken.”
“Jij hebt een pistool?” zei Jean-Filip verbaasd. Catherina knikte. “Niet dat het werkt, maar dat weet niemand anders natuurlijk.” Jean-Filip knipperde met de ogen. “Dat is pas echte moed. Heb je nooit iets meegemaakt ’s nachts?” “O, de weg naar Havre is erg veilig, daar hebben de soldaten van zijne majesteit de Bethune wel voor gezorgd.” “Toch is ongevaarlijk wel wat anders…” Catherina haalde de schouders op. “Toen mijn vader nog leefde, ging ik dikwijls mee met hem aan boord. Wat je leert op zee bereidt je voor op de ergste gevaren.” “Doe me er aan denken dat ik jou nooit een strobreed in de weg leg,” zei Jean-Filip.
Jean-Filip begon te vragen naar alles dat ze aan boord van de Megafor had meegemaakt en Catherina vertelde honderduit. Hoewel het schip allang niet meer in bezit was van de familie, was Catherina het nooit vergeten. De gelukkigste tijd van haar leven was aan boord van dat schip geweest en hoewel ze nooit lange zeereizen had gedaan, was ze altijd van de zee blijven houden.
Ze miste het leven aan boord van het schip, zei ze, en de ruige zeelieden... Jean-Filip vroeg of er ook zeelui uit Wails op de Megafor hadden gewerkt. Catherina vertelde dat ze zich de Megafor niet kon voorstellen zonder wat Welshen aan boord. Het waren zij geweest die altijd de boel aan boord van het schip opvrolijkten met verhalen en muziek en het was dan ook van hen dat Catherina haar eerste woordjes Welsh had geleerd.
Het was niet ongewoon voor een Lenioons schip om Welshen aan boord te hebben. Hoewel ze de reputatie hadden arme knakkers te zijn, waren ze goede zeelui en harde werkers. Veel had er mee te maken dat Wails zelf een lange geschiedenis van zeevaart had gehad. Pas nadat een tiran aan de macht was gekomen, was daar veel aan veranderd. De meeste schepen waren opgevorderd als oorlogsschepen en wie daar niet op wilde werken, had niet veel andere keuze dan in het buitenland te gaan werken. Velen waren dan ook weggetrokken uit Wails om aan de armoede en het geweld te ontsnappen en werkten nu op buitenlandse bodems. Terugkeren konden ze helaas niet, want de Welshe grenzen waren sinds jaar en dag afgesloten en wie het land verliet kon dan ook niet ongestraft terug binnenkomen. Vele Welshen zwierven dan ook doelloos rond, hopend op betere tijden in hun eigen land.
Terwijl Catherina aan het spreken was, viel het haar opnieuw op hoe weinig Jean-Filip over zichzelf vertelde. Af en toe zei hij wel eens iets over zijn moeder waar hij blijkbaar veel van hield, maar voor de rest hield hij zich op de vlakte. Catherina vroeg zich af waarom dat zo was. Wat kon hij te verbergen hebben dat hij niet wilde zeggen wie hij in werkelijkheid was? Dat hij van hoge adel was, wist ze intussen wel. Dat merkte ze aan elk gebaar dat hij maakte. Maar waarom wilde hij dan niet zijn naam zeggen? Catherina besloot er niet op in te gaan. Ze vertrouwde erop dat Jean-Filip goede redenen had om erover te zwijgen. Bovendien kon ze te goed met hem opschieten om zijn dag te willen vergallen.
Ze begonnen te spreken over andere onderwerpen. Jean-Filip merkte dat, hoewel Catherina zo weinig opvoeding had gekregen, ze toch goed op de hoogte was van de politieke situatie in het land. Ze spraken ongegeneerd over adellijke families, hun machtspositie en invloed. Jean-Filip begreep dat Catherina ondanks haar oom niet wereldvreemd was. Ze wist bijvoorbeeld goed dat de naam Montfort nog altijd veel betekenis had in Lenion. De grafelijke titel was nog steeds veel waard en in goed beheer zou de familie weer de reputatie kunnen krijgen die ze vroeger had. Helaas, zo bleek, zou noch Simon Montfort, noch zijn opvolger er ooit in slagen die reputatie terug te krijgen.
De zaken zouden anders liggen als Catherina de wettelijke erfgenaam was geweest van het graafschap. Maar het testament dat bepaalde dat Catherina de opvolger van haar vader was, was al lang geleden verdwenen. Catherina vermoedde dat haar oom het testament van kapitein Montfort had laten vernietigen, maar zeker was ze niet.
Jean-Filip vroeg zich af of hij kon achterhalen wat er met dat testament was gebeurd. Gemakkelijk zou dat niet zijn, want als hij informatie nodig had, vroeg hij dat meestal aan Griffith Jago. Als Jean-Filip zich nu echter op de raadgever zou durven te beroepen, zou die gegarandeerd vragen waarom Jean-Filip zich met haar inliet en hem misschien verbieden haar nog te zien. Jean-Filip vreesde dat als hij Catherina wilde helpen, hij het op eigen houtje zou moeten doen.
Plots hoorden ze het geluid van blaffende honden. Catherina en Jean-Filip realiseerden zich dat het jachtgezelschap terug was gekomen. Jean-Filip stond verveeld op en zei: “Ik vrees dat ik even gedag zal moeten zeggen aan de heren en dames. Mijn moeder weet dat ik op jacht ging en als ze verneemt dat niemand mij hier heeft gezien, zal ze zich vragen beginnen stellen. Misschien kan jij best hier blijven. Dan weten ze niet dat we hier bij elkaar waren. Ik zal wel zeggen dat ik de jachtpartij niet kon vinden en hier wat alleen heb rondgereden.” Jean-Filip nam zijn paard en zei: “Ik ben zo terug.”
Catherina knikte en verschool zich achter een boom. Ze zag Jean-Filip naar een wat oudere edelman toegaan. Ze hoorde niet alles van wat hij zei, maar ze begreep wel dat hij zich aan het excuseren was voor zijn laattijdige aankomst en dat hij uitlegde waarom hij het jachtgezelschap niet had kunnen vinden. De oudere edelman bromde dat het in orde was. Jean-Filip bedankte hem en wou toen doorgaan, maar de oudere man hield hem tegen. “Jongeheer Lacroix,” zei de man. Catherina verstijfde toen ze die naam hoorde. “... iemand voor u...”
Hoe had die man, Jean-Filip genoemd?
“...vraagt u terug te gaan naar het hertogelijke slot...”
Lacroix?
“...belangrijk...”
Catherina hoorde de rest nauwelijks. “Wat was ik dwaas,” dacht ze bitter. Hoe had ze niet kunnen weten wie hij was? Elk woord dat hij zei, had haar verteld wie en wat hij was: Jean-Filip Lacroix, zoon van de hertogin Elizabeth Lacroix en bloedverwant van de overleden koningin Antoinette La Fontaine... De kroonprins van Lenion... Catherina keerde zich snel om en liep naar haar paard.
Jean-Filip wachtte intussen ongeduldig tot de oudere edelman gedaan was met zijn verhaal. Uiteindelijk namen ze dan afscheid en keerde Jean-Filip terug naar het bos. Toen hij op de plaats kwam waar hij Catherina had achtergelaten, merkte hij ineens dat ze er niet meer was. Even was hij verbaasd, dan vroeg hij zich af of hij soms iets had gezegd dat haar had weggejaagd. Plots werd het hem koud rond het hart. Hij realiseerde zich dat de oudere man hem bij naam had genoemd en dat Catherina wellicht binnen gehoorsafstand had gestaan.
Vlug liep hij naar zijn paard en hoopte nu maar dat Catherina nog niet zo ver was gereden. Even wist hij niet welke richting ze was gegaan. Hij gokte en reed het jachtpad af. Daar zag hij haar inderdaad rijden en snel spoorde hij zijn paard aan. Catherina keek om en stopte toen ze hem zag aanstormen. Het had geen zin om hem te ontwijken, dus wachtte ze hem liever op.
“Catherina,” zei Jean-Filip buiten adem toen hij eindelijk naast haar stond. Catherina zei niks en sloeg de ogen neer. Even zonk de moed hem in de schoenen.
“Catherina, niet weggaan,” zei Jean-Filip. Catherina glimlachte troosteloos. “Het spijt me,” zei ze zacht, “maar ik denk dat ik wel moet.”
Jean-Filip beet op zijn lip. “Ik wil het niet.”
“Misschien niet,” zei Catherina, “maar er is weinig keuze. Ik denk niet dat uw moeder het op prijs zou stellen als ze hoorde dat u deze dag in het gezelschap hebt verkeerd van een meisje zonder titel.”
Jean-Filip sloeg de ogen neer. Ze had gelijk natuurlijk, dat had hij vanaf het begin geweten, maar zijn hart vertelde hem iets anders.
“Catherina, als je weggaat zie ik je nooit meer terug.”
“Ja,” zei ze zacht, “dat zou inderdaad wel eens het geval kunnen zijn.”
“Alsjeblieft, blijf dan toch nog even.”
Catherina keek om naar de weg. “Weet u,” zei ze, “ook ik heb verhalen gehoord over de opvolging in Lenion. Koningin La Fontaine stierf voordat zij en koning de Bethune kinderen kregen. De koninklijke lijn liep via de koningin dus is er geen rechtstreekse afstammeling. De Lacroix’ zijn het meest verwant aan de koninklijke familie maar het is niet omdat de koning kinderloos is dat u automatisch kroonprins bent.
Na de dood van de koningin wierpen allerhande partijen zich op als kandidaat. Er brak bijna een burgeroorlog uit toen de ene baronie zich tegen de andere opwierp. Koning de Bethune en hertogin Lacroix schoven u naar voren als compromis. De baronieën konden daar beter mee leven dan met een opvolger van een mededinger en gingen akkoord. Maar de voorwaarde was dat wie de koning ook zou opvolgen, ook gehuwd moest zijn. Men wilde geen herhaling waarbij er opnieuw geen opvolger zou zijn. En zolang u niet bent gehuwd, ben u niet officieel de troonsopvolger. De hertogin en koning de Bethune zijn dan ook heel voorzichtig wat uw kennissenkring betreft.”
“Ik ken de clausules als geen ander,” zei Jean-Filip, “maar dat betekent niet dat jij daarom moet weggaan. Elke dag word ik omringd door de ergste hielenlikkers en slippendragers. Geen moment kan ik het me permitteren te vergeten dat ik een troonopvolger ben. Alleen bij jou kan ik zijn wie ik ben. Hoe zou ik iemand als jou ooit kunnen laten gaan?”
Catherina keek hem gepijnigd aan. “Je moeder is hertogin Elizabeth Lacroix van Carnières. Samen zijn koning de Bethune en je moeder een onverbrekelijke twee-eenheid die het land in het gelid houden. Alles wat zij doen, doen ze voor Lenion. Jean-Baptiste I de Bethune, is de koning van ons land, hertogin Lacroix de bestuurder van een hertogdom dat een derde van dat land beslaat. Geen van beiden kan zich veroorloven ooit een fout te maken. Hun grootste verantwoordelijkheid is de toekomst van Lenion en een stuk van die toekomst ben jij, Jean-Filip. Ze hebben je opgeleid om koning de Bethune te kunnen opvolgen, ze zullen er ook voor zorgen dat je niks doet dat die toekomst in gevaar kan brengen...”
Jean-Filip zag de tranen in haar ogen opwellen en legde zijn hand op haar wang. “Dan zal ik hen voor een keer in mijn leven ongehoorzaam zijn. Ik respecteer mijn moeder, maar ik zal niet laten bepalen wie ik wel of niet mag zien. Ik wil je niet zomaar laten gaan, Catherina. Schrijf me, zoveel je kan. Mijn moeder hoeft het niet te weten. Ik zal ervoor zorgen dat we elkaar nog zullen zien...”
Catherina aarzelde en dan zei ze ja.
2. In het hertogelijke slot ruimde de kamerdienaar Georges ongemakkelijk de resten van een avondmaal weg. De dienaar hield niet van het donkere bureau maar hij had nu eenmaal geen keuze. Hij kon nooit meer terug naar zijn oude leven en deze kamer was het enige dat hij nog kende. Toch voelde hij zich al lang niet meer zo onbehaaglijk als hij zich in het begin had gevoeld. Hij was intussen gewend geraakt aan de macabere sfeer in het bureau en begon onverschillig te worden voor zijn vroegere omgeving. Hij kende nog alleen deze wereld, de grillen van zijn meester en de drang tot overleven. Oude vrienden werden als een bedreiging voor zijn gezondheid ervaren. Nieuwe vrienden wilde hij ook niet maken. En alles wat hij hier zag, verstopte hij, voor zichzelf en voor anderen.
Georges voelde de donkere ogen in zijn rug terwijl hij de tafel terug schikte. Hij wist het wanneer zijn meester iets van hem verlangde en hij keerde zich om naar de zwarte man. “Ja, mijn heer?” Even leek het alsof hij in het niks had gesproken. Dan leunde de zwarte man naar voren en viel er licht op dat witte gezicht. Georges zag een viervingerige hand met een brief naar voren reiken. ‘Je weet wat je moet doen,’ leek die hand te zeggen. Georges nam de brief aan. Soms was het griezelig zoals de zwarte man zichzelf kon doen verstaan.
De donkere figuur leunde terug achterover in zijn zetel en leek in het duister te verdwijnen. “…Je diensten zijn verder niet meer nodig,” zei de zwarte man plots onverwacht. Even verstijfde Georges, maar dan begreep hij dat de zwarte man enkel bedoelde dat zijn diensten niet meer nodig waren voor de rest van de dag. Georges keek om naar de hertogin die in de andere hoek van de kamer zat. Ze knikte en Georges trok zich met een buiging terug. Toen hij de kamer verliet, kon hij maar een ding bedenken: dat hij weer een dag langer had geleefd.
De hertogin Lacroix zag de dienaar met gemengde gevoelens vertrekken. “Moet je zo bruut met hem zijn?” vroeg ze aan de zwarte man. Griffith antwoordde niet en de hertogin zuchtte. Het was tenslotte haar zaak niet.
“Ik heb het dossier gelezen over dat meisje dat je voor Jean-Filip had uitgekozen,” zei de hertogin dan.
De raadgever bewoog niet.
De hertogin zei: “Blijkbaar is dat meisje de dochter van Guillaume Montfort.”
“Ja,” zei de raadgever.
“Dat wist ik niet,” zei de hertogin.
De raadgever haalde de schouders op. “Doet het er aan toe?”
“Nee,” zei de hertogin, “wellicht niet... Maar het maakt de zaak wel boeiend.” En dan: “Denkt mijn zoon nog steeds dat we hem aan het andere meisje proberen te koppelen?”
“Ja.”
“Dus hij heeft er geen idee van dat die ontmoeting bij dokter Derache opgezet spel was?”
“Nee.”
“En hoe reageert hij op haar?”
“Goed...”
“Heeft hij haar intussen nogmaals ontmoet?”
“Ja, tijdens een vossenjacht.”
“En?”
“Ze zijn intussen ook naar elkaar beginnen schrijven.”
“Werkelijk?” zei de hertogin. “Dan moet ze hem inderdaad interesseren.”
De raadgever verpinkte niet. “Verboden vruchten smaken beter dan andere.”
De hertogin kon dat enkel beamen.
“En zij?” vroeg de hertogin. “Zal zij ons spel meespelen?”
“Dat zal ze.”
“Zal ze haar verantwoordelijkheden aankunnen?”
“Ja.”
“En als ze het niet kan? Wat zijn de alternatieven?”
“Die zijn niet nodig,” zei de raadgever.
“Oh? Waarom niet?”
“Montfort voldoet.”
De hertogin fronste de wenkbrauwen.
“Dat meisje moet wel bijzonder zijn dat je zo zeker van je zaak bent.”
“Misschien.”
De hertogin ging er niet op in en zei dan: “Wat met het testament? Volgens je dossier is ze de erfgename van een behoorlijk fortuin. Zal je er voor zorgen dat ze dat ook in handen krijgt?”
“Ja.”
“Wanneer maak je er werk van?”
“Ik wou wachten,” zei de raadgever.
“Wachten?” zei de hertogin. “Moet dit niet zo snel mogelijk worden geregeld?”
“Misschien, maar er zijn redenen om te wachten.”
“Welke dan?”
“Jean-Filip. Vroeg of laat zal hij ook op zoek gaan naar dat testament.”
“En dan?”
“Dan wil ik niet dat hij uiteindelijk ontdekt dat wij het hebben.”
“Juist... Dat zou onze betrokkenheid verraden en hem een afkeer kunnen doen krijgen van het meisje.”
“Ja...”
“Wat stel je dan voor, Jago?”
“Dat we wachten tot hij zelf het initiatief neemt om dat testament te zoeken. Hij zal daarvoor beroep doen op zijn eigen mensen.”
“...en eens hij dat doet, neem jij het onderzoek op je?”
“Ja.”
“Zonder dat Jean-Filip het te weten komt?”
“Hij zal het niet te weten komen...”
De hertogin overdacht even dat plan.
“Hoe kan je er zeker van zijn dat Jean-Filip ook op zoek zal gaan naar dat testament?”
“Dat zal hij,” zei de raadgever rustig.
“Waarom?”
“Omdat hij ook weet dat Montforts huidige stand een beletsel is voor een huwelijk.”
“Ja, maar waarom zou hij haar willen huwen? Hij moet haar geen titel geven om haar als maîtresse te houden.”
“Hij ziet meer in Montfort dan een maîtresse.”
“Hoe kan je daar zeker van zijn?”
“Ik ken Jean-Filip,” zei de raadgever eenvoudig.
“Ik ken mijn zoon ook goed,” zei de hertogin, “en het zou me verbazen als dat waar is.”
De raadgever haalde enkel de schouders op.
“We zullen zien,” zuchtte de hertogin. “Zelfs al draait het op niks uit, dan nog kan het geen kwaad. Het meisje is de dochter van Montfort. Kapitein Montfort was ons altijd toegewijd, dus is dit wel het minste dat we voor zijn dochter kunnen doen...”
De raadgever zei niks.
De hertogin bleef nog een half uur langer in de vertrekken van de raadgever en dan vertrok ze weer. Griffith bleef achter en zette zich voor een raam om naar buiten te kijken. Hij bewoog niet en het leek alsof hij zijn ogen geen enkele keer van het binnenplein afnam. Toen draaide hij zich om. Hij liep de vertrekken uit en stapte rustig door de gangen van het hertogelijke slot. Uiteindelijk bleef hij staan aan een deur en wachtte.
Even later verscheen een neuriënde jonge man in een wit kostuum. Hij was zeker meer dan een hoofd groter dan de zwarte man, maar toen hij Griffith zag staan, trok hij toch even bleek weg. “Ridder Jago,” stamelde Jean-Filip, “wat doet u hier nog op dit late uur?” “Ik zou hetzelfde aan u kunnen vragen,” zei de zwarte man toonloos. Even wist Jean-Filip niet of hij de waarheid moest vertellen. Toen bedacht hij dat de raadgever er toch achter zou komen als hij zou liegen en hij zei: “Ik ben naar Havre gegaan, om dokter Derache op te zoeken. Ik had mijn escorte bij...” De zwarte man knikte. “Ik was ingelicht...” Dat dacht Jean-Filip al. Van zodra hij zijn moeder ook maar zei dat hij weg zou gaan, was de raadgever al op de hoogte en omgekeerd. Soms leek het alsof er geen onderscheid was tussen zijn moeder en de raadgever. Ze dachten hetzelfde, wilden hetzelfde, deden hetzelfde...
“Hoe was uw bezoek aan dokter Derache?” vroeg de raadgever. “Aangenaam, als altijd,” zei Jean-Filip behoedzaam want hij wilde niet dat Griffith te weten zou komen dat Catherina er ook was geweest. “Was er een bepaalde reden waarom u mij niet wilde meenemen?” vroeg de zwarte man.
Jean-Filip wist wel beter dan open kaart te spelen en zei: “Ja, ik wist dat je een afspraak met mijn moeder had deze avond en ik dacht dat je daar wel de voorkeur aan zou geven. Was er een bepaalde reden waarom ik daar niet bij mocht zijn?” “Ja,” zei de raadgever. Jean-Filip wachtte op een uitleg, maar de raadgever was blijkbaar niet van plan om nog meer te zeggen. Jean-Filip fronste de wenkbrauwen maar wist dat hij het niet moest wagen meer te vragen.
“Hebt u intussen nog gesproken met juffrouw La Doyenne?” vroeg de raadgever plots. Jean-Filip moest zich inhouden om geen gezicht te trekken. Juffrouw La Doyenne was de jongedame waar zijn moeder hem probeerde aan te koppelen. Alleen haar naam al irriteerde Jean-Filip mateloos. In tegenstelling tot Catherina was juffrouw La Doyenne een saai wicht zonder persoonlijkheid. Het enige waar ze zich mee bezig hield was etiquette en voor de rest was haar hoofd zo leeg als een fles in de handen van een dronkaard.
“Ja, dat heb ik,” zei Jean-Filip, want hij was wel zo verstandig om niet te laten blijken hoe weinig het meisje hem interesseerde. Pro forma had hij haar een brief geschreven om haar te bedanken voor haar gezelschap op het bal van de Franquins en zij had hem een even boeiende brief teruggeschreven. Daarmee hoopte Jean-Filip verlost te zijn van zijn moeders plannen voor de volgende twee weken.
“Heel goed,” zei de raadgever, “ik hoop binnenkort meer hierover te horen van u.” Jean-Filip knikte kort en de raadgever nam daarmee genoegen. De zwarte man keerde zich om en liep even ongestoord de gang uit als hij was gekomen.
Jean-Filip keek hem verveeld na. Alleen al de naam van La Doyenne had zijn bloed doen koken. Hij moest zo snel mogelijk werk maken van het Montfort testament, besefte Jean-Filip, zodat Catherina tenminste zijn gelijke was. Hij had er een tijdje over gedaan om te bedenken hoe hij het best te werk kon gaan, maar na het gesprek met de raadgever was hij tot de conclusie gekomen dat hij niet langer kon wachten.
Hij riep een van zijn trouwste bedienden bij zich en droeg hem op te achterhalen wat er met het Montfort-testament was gebeurd. “Maar let wel,” zei Jean-Filip, “ik wil niet dat er ook maar iemand binnen het slot er achter komt dat ik je deze opdracht heb gegeven, zeker niet mijn moeder. Gebruik welke contacten je ook maar wilt en spendeer zoveel geld je wilt, maar laat het hertogelijke slot erbuiten...” De bediende knikte en beloofde het.
3. Catherina’s neef Laurent - de nietsnut zoals zijn vader hem noemde - waggelde naast zijn paard door de straten van Havre. Hij had zich een hele avond liggen voltanken en het was eigenlijk verwonderlijk dat hij nog op zijn benen kon staan. Laurent strompelde verder zonder er zich van bewust te zijn dat hij niet in het mooiste deel van Havre liep. Hij had nauwelijks een cent op zak, maar dat wisten de dieven uit de buurt niet. Verraderlijke oogjes gluurden dan ook naar de jonge edelman en hielden hem en het goudbrokaat op zijn kleren goed in het oog. De dronken jongen moest een gemakkelijk slachtoffer lijken voor de zakkenroller en dat zou hij al snel merken.
De zakkenroller sloop achter Laurent aan en haalde zijn mes boven. Laurent lalde intussen een dronkemansliedje tegen zijn paard en had er geen idee van wat hem boven het hoofd hing. De zakkenroller liep tot achter Laurent en hief zijn mes op.
Plots voelde de zakkenroller dat hij bij de kraag werd gegrepen en het volgende moment lag hij in de modder. Gehaast draaide hij zich om en toen zag hij een zwarte gestalte vervaarlijk boven hem uittorenen. “Hij is van mij, pak je biezen,” grauwde een stel beestentanden. De zakkenroller verstijfde van angst. “Nu!” Dat liet de zakkenroller zich geen tweede keer zeggen. De man schoot recht en nam het hazenpad.
Laurent zag de zakkenroller met de staart tussen de benen verdwijnen en keek dan op naar de andere man. “Wie ben jij?” vroeg hij schaapachtig. De zwarte man antwoordde niet, maar greep Laurent bij de schouder en sleurde hem achter zich aan naar veiligere oorden. Tien minuten later zat Griffith samen met zijn bezopen beschermeling veilig in een kroeg.
“Wie ben jij?” herhaalde Laurent toen ze neerzaten aan een tafel. De vreemde zwarte man antwoordde niet, maar wenkte een barmeid. “Geef ‘m een kan wijn.” Daar had Laurent wel oren naar en hij nam zijn kompaan nieuwsgierig op. Hij vond dat dat witte gezicht iets griezelig had, wellicht door het litteken onder zijn oog, maar Laurent was al veel te dronken om zich er echt van bewust te zijn.
Laurent wachtte tot het barmeisje terugkwam met de kruik en sloeg dan in één teug een glas wijn achterover. Hij zuchtte gelukzalig en zette het glas terug neer. De zwarte man keek Laurent even strak aan. “Jij bent de zoon van Simon Montfort.” Laurent fronste de wenkbrauwen. “Ken ik jou?” Griffith schoof een zilverling naar hem toe. “Ken je dit?” Laurent keek met grote ogen naar het geldstuk. “Zeker, wij zijn beste vriendjes.” “Neem het.” Laurent grinnikte en liet het zich geen tweede keer zeggen. “Nu ben jij ook mijn vriendje.” Griffith knikte.
“Je vader had een oudere broer.” “Zeker weten.” “Ik wil weten waar zijn testament is.” Laurent keek geschrokken op. In aanmerking genomen hoe dronken hij was, begreep Laurent onmiddellijk waar het over ging. “Daarvoor moet je niet bij mij zijn,” zei hij stroef, maar niet fris genoeg om indruk te maken. De zwarte man grijnsde en Laurents haren rezen ten berge. “Ik weet niet…,” murmelde hij en plots was hij vergeten wat hij wilde zeggen. Hij schonk zich nog wat wijn uit en keek met een bedenkelijke blik naar zijn glas.
Griffith wachtte en liet hem drinken. Dan leunde hij voorover en met een duivels gezicht siste hij: “Ik weet van jou en dat meisje.” Laurent keek verbijsterd uit zijn ogen en leek op slag nuchter. “Wat?” De zwarte man leunde terug naar achter en liet zijn woorden doordringen. “Hoe komt het dat de gravenzoon Montfort zonder geld door de straten loopt?” “Wat zei je daar juist? Over mij en… en Zoë?” “Drink nog wat,” zei de donkere man en hij schoof Laurent nog een zilverling toe.
Laurent raakte volledig de draad kwijt en deed wat hem gezegd werd. Hij nam de zilverling en dronk de resterende wijn op. Als hij op weg was om te ontnuchteren, was hij dat punt alweer terug voorbij. Hij bestelde een nieuwe kan wijn en staarde voor zich uit. Na verloop van tijd wist hij niet meer waar hij aan het denken aan was en keek suf op. De donkere man zat nog steeds voor hem. Hij gaf Laurent de kriebels, maar hij had een vaag idee dat zijn geld op was en dat de zwarte man zijn rekening zou betalen als hij maar braaf was.
Griffith wachtte af, rustig.
“Het testament,” mompelde Laurent, “o ja, daar waren we over bezig.” De jongen zakte weg op zijn stoel. Laurent voelde een zekere weerstand in zijn achterhoofd, een belletje dat gevaar betekende. Maar hij wist dat hij nog in veel groter gevaar zou zijn als de vreemdeling een onderonsje had met zijn vader.
“…Mijn vader heeft dat testament laten wegbergen,” zei Laurent tenslotte, “en ik voel er niet voor hem te vragen waar.” De zwarte man keek hem afwachtend aan. “En wat zou ik ook?” snauwde Laurent tegen hem. “Als m’n vader sterft dan gaat zijn geld naar mij en kan niemand er iets aan doen. Maar ik ben niet zo bang als die schijter. Als ik graaf ben, dan laat ik dat testament onmiddellijk verbranden en dan kan er niemand mijn geld nog ooit aanraken.”
Griffith keek hem bedaard aan. “Dus het bestaat nog?” zei de vervaarlijk kalme stem. Laurent knikte dronken. “Ja, maar wat gaat jou dat aan? Ken je mijn nicht?”
Griffith antwoordde niet en vroeg dan: “Wat zal je met haar doen als je vader dood is?” Laurent snoof. “Ik veronderstel dat ze dan wel al getrouwd zal zijn…
Ik weet in ieder geval dat ze iemand ziet op het ogenblik.”
“Zo?”
“Ja, soms krijgt ze van het personeel brieven toegestopt.... Waarschijnlijk van haar vrijer. Het personeel probeert het verborgen te houden, maar dan zullen ze toch eerst moeten leren niet zoveel onder elkaar te tateren. “
“Ah… En weet zij dat jij dat weet?”
Laurent haalde de schouders op. “Waarom zou ik het haar vertellen?”
“En je vader? Heb je hem daar nooit over ingelicht?”
Laurent keek troebel in zijn kroes. “Nee…”
“Waarom niet? Zou je vader je er niet heel dankbaar voor zijn? Je er geld voor geven?”
Geïrriteerd zette Laurent zijn kroes neer. “Dat weet ik!” En dan wat rustiger: “Misschien…”
Griffiths mond krulde. “Misschien… wil je dat ik het hem vertel?” “Nee!” riep Laurent en hij schrok van zijn eigen reactie. Je deed gewoon zoiets niet, niet als het om Catherina ging… Dan herstelde hij zich: “Ze is de moeite niet waard…”
Griffith keek hem geamuseerd aan, maar hij zei niks.
“Wat wil jij trouwens van haar?” snauwde Laurent.
“Interesseert je dat?”
Met een ruk keek Laurent opzij. “Nee…”
“Goed dan, vertel me dan nu maar waar dat testament is.” “Ik zei dat ik…” “Geen smoesjes,” zei de zwarte man kil. Laurent verstrakte en zei: “In een kluis bij de Lombardiërs.”
“Werkelijk?”
“Je zal er niet in geraken,” zei Laurent, “wat je ook doet!”
De zwarte man keek Laurent onbeweeglijk aan en glimlachte dan, glimlachte ijselijk. Laurent huiverde en wist niet wat hij er van moest maken. “Wat wil je van mij,” zei Laurent verward.
Griffith ging langzaam achteruit zitten. De houding van de man deed Laurent denken aan een roofdier dat rustig zijn prooi bestudeerde. “Een eerlijk man van je maken,” zei Griffith. Laurent keek komisch uit zijn ogen. Hij was een dronkenlap, bleek van de intoxicatie, had in geen dagen zijn bed gezien. Van hem een eerlijk man maken. Hij begreep en begreep niet wat de zwarte man zei. “Wat wil je toch?” fluisterde Laurent met grote ogen.
Griffith vertrok geen spier. “Dat je voor mij naar de Lombardiërs gaat en dat testament uit de kluis haalt.” Laurent staarde hem ontzet aan, maar het volgende ogenblik wist hij al dat hij het nog zou doen ook. Omdat de man macht uitstraalde, veel macht en hem anders kapot zou maken en daarna Zoë.
“Je bent gek,” zei Laurent. De zwarte man stond spottend op. Hij plaatste een geldbeurs op tafel en grijnsde vals. Laurent staarde er met opengesperde ogen naar. “Laat ik je dit vertellen,” zei de zwarte man. “Ik luister niet naar de minnaar die liever arm dan ver van zijn geliefde is. Bovendien weet ik dat een bankier geld boven alle schatten van de wereld plaatst.” Laurent keek vies naar de beurs. Dan zei de zwarte man: “Een van mijn mannen zal je wel contacteren.”
4. Drie dagen later ontmoette Laurent de zwarte man opnieuw. Het was al schemerdonker en Laurent verging van de zenuwen. Het Montfort-testament brandde op zijn borst en Laurent dacht voortdurend dat een of andere soldaat hem zou tegenhouden om te vragen of hij de persoon was die net bij de Lombardiërs was binnen geweest.
Laurent voelde zich alsof iedereen wist hoe hij zijn eigen familie had verraden: zijn vader wiens volmacht hij had gestolen, Catherina wiens vaders testament hij had gestolen, zichzelf door het testament te verspelen...
In de drie laatste dagen was Laurent op slag vijf jaar ouder geworden. Hij had voortdurend liggen piekeren over dat testament want hij wist dat, als hij het aan de zwarte man gaf, het voor altijd verloren zou zijn. Hij was nog nooit zo lang achtereen nuchter geweest.
Doodsbang liep Laurent naar het rendez-vous punt. Liever zat hij op dit ogenblik in een kroeg, maar hij wist toch dat de zwarte man hem zou vinden, waar hij zich ook zou verbergen. Hij hoopte alleen dat de zwarte man hem verder ongemoeid zou laten eens hij het testament had gegeven. En hem niet zou vermoorden...
Toen hij de kapel inging, stond de zwarte man al op hem te wachten. Laurent dacht even dat zijn hart stilviel toen hij hem zag. De zwarte man was nog griezeliger dan hij zich herinnerde. Pas nu hij ook nuchter was, zag hij hoe vervaarlijk de man was.
Toen Laurent de kapel binnenkwam, vernauwden die zwarte beestenogen even om hem op te nemen. Laurent rilde.
“Heb je het?” vroeg de man kortaf. Laurent knikte aarzelend en kwam maar met moeite dichterbij. De zwarte man strekte zijn klauwen uit en met veel tegenzin haalde Laurent het testament uit zijn jas. Even keek Laurent er naar. Hij vroeg zich af of hij nog kon wegvluchten. Hij besloot dat het hopeloos was. Verslagen overhandigde hij de documenten aan de zwarte man.
De zwarte man overlas vluchtig het testament en knikte dan. “Je hebt je werk goed gedaan.” En toen Laurent zich niet bewoog: “Je mag gaan.”
“Is dat dan alles?” vroeg Laurent klein. De zwarte man snoof. “Wees blij dat ik je voor de rest met rust laat. Mijn mannen zullen je wel contacteren voor je beloning.”
Laurent schudde het hoofd wild. Nee, dat was niet wat hij wilde zeggen. Hij kon dit Catherina niet aandoen. Hij moest dat testament terug hebben.
Er was maar één ding waarvan hij wist dat hij er de zwarte man mee kon chanteren. “Ik ken jou,” zei Laurent nog voor hij het zelf doorhad, “jij bent dat Welsh gedrocht dat kapitein Montfort had opgenomen in zijn huis.” De zwarte man keek hem strak aan. Hij zei niks omdat hij wilde dat Laurent uitsprak. Laurent besefte al op dat ogenblik dat hij te veel had gezegd. Misschien was het geen slimme zet geweest om te laten merken dat hij de zwarte man had herkend. Geschrokken deed Laurent een stap achteruit, maar Griffith liet hem niet zo snel vertrekken.
Nog voor Laurent het doorhad, had de zwarte man hem plots bij de keel gegrepen en tegen de muur gepind. “Godshuizen doen mij niks,” zei Griffith, “dus denk vooral niet dat ik je niet zou durven te vermoorden. Herhaal nu wat je net hebt gezegd.” “Niks, niks,” zei Laurent terwijl hij doodsbang spartelde in de greep van de zwarte man. Griffith snoof en zijn ogen doorboorden Laurent.
Laurent werd op slag kalm en keek gefascineerd in die zwarte ogen. Hij had nog nooit zo’n duistere blik gezien. Het was alsof hij er een beest in zag dat hem hypnotiseerde voordat het hem zou verscheuren.
Plots liet de zwarte man hem los. “Je hebt me gezien in het Montfort-kasteel veronderstel ik?” zei Griffith. Laurent sloeg zijn handen om zijn keel en haalde diep adem. De zwarte man keek hem doordringend aan.
“Dat was een andere man toen,” zei Griffith tenslotte en hij draaide zich om. “Je kent me niet en je hebt me niet gezien.”
Laurent wist dat hij inderdaad beter deed alsof hij de zwarte man nog nooit had gezien...
5. Catherina was een brief aan Jean-Filip aan het schrijven toen ze weer aan haar vader dacht. Het was intussen tien jaar geleden dat de graaf Montfort was overleden. Catherina herinnerde zich die dag nog steeds levendig en hield zelfs even op met schrijven om er aan te denken. Na zoveel jaren wist Catherina nog steeds niet wat de dood van de kapitein had veroorzaakt. Officieel luidde het dat hij was uitgegleden aan de kade en verdronken in het water.
Het was maar de vraag wat daar van waar was. Catherina wist dat haar vader een goed zwemmer was dus leek zo'n banaal ongeluk onwaarschijnlijk. Ze was helaas te jong geweest om de waarheid te achterhalen en ook haar vrienden konden haar niks meer vertellen. Dokter Derache had het zo moeilijk met de dood van de kapitein dat hij er het liefst van al niet aan terugdacht en de rest van de bemanning van de Megafor had ze nooit teruggezien. Bovendien had haar oom geen baat bij een degelijk onderzoek en verdween de zaak al snel in de doofpot.
Nochtans was de periode voor kapitein Montforts dood reeds een voorbode geweest van zijn ongeluk. Kapitein Montfort was steeds meer teruggetrokken geworden en was van het ene moment op het andere met heel zijn huishouden verhuisd naar het platteland. Waarom had Catherina nooit begrepen, maar voor haar stond vast dat het ene te maken moest hebben met het andere. Soms vroeg Catherina zich af of die zwarte jongen die bij hen had gewoond er voor iets tussen zat.
Op een dag was haar vader teruggekomen van een verre reis met een jongen aan zijn zijde met een gezicht zo bleek als een geest en haren zo zwart als een raaf. Het was een jongen van een jaar of zestien, zeventien met een accent dat verried dat hij van over de Grote Zee kwam. Haar vader vertelde haar dat hij van nu af aan bij hen op het kasteel zou wonen en dat ze hem moest behandelen als een grote broer.
Catherina had onmiddellijk begrepen dat de jongen problemen betekende. Er was iets engs aan hem, alsof hij een monster was waar alleen zij het echte gezicht van kon zien. Wanneer ze ook maar even in zijn ogen keek, zag ze een ziel die pikzwart van de haat was.
Helaas was ze de enige die het zag. Haar vader hield van hem en behandelde hem als was hij zijn eigen zoon. Hij wilde niet luisteren naar Catherina’s waarschuwingen en stond er zelfs op dat ze zou leren opschieten met de zwarte jongen.
Maar Catherina wilde niet leren opschieten met hem. Ze meed de jongen als de pest en probeerde zo min mogelijk aan hem te denken. Ze was dan ook blij toen de jongen op een dag van het kasteel verdween. Wat er met hem was gebeurd zou ze nooit achterhalen, maar daarna was alles veranderd. Ze verhuisden van de ene dag op de andere naar het platteland en haar vader werd met de dag afstandelijker.
Terwijl ze verder schreef aan haar brief aan Jean-Filip, probeerde Catherina zich de naam te herinneren van die zwarte jongen. Hoe hard ze echter ook probeerde, telkens ontschoot die haar weer. Catherina vroeg zich af of hij inderdaad uit Wails kwam. Ze veronderstelde dat de jongen ook een van de vluchtelingen was geweest. Haar vader had hem wellicht ergens opgepikt tijdens zijn reis en uit medelijden op hun kasteel laten wonen. Waarom hij daarna terug was verdwenen kon Catherina niet zeggen. Misschien was de jongen terug beginnen verlangen naar zijn moederland. Welshen stonden immers bekend om hun band met Wails. Misschien was haar vader daarom ook zo triest geweest. Omdat hij wist dat een Welsh die zijn land verliet er nooit meer naar terug kon keren.
Terwijl ze haar brief dichtvouwde bedacht Catherina dat de jongen wellicht niet meer in leven was. Wie er toch in slaagde terug te keren naar Wails - ondanks alle grenswachters - wachtte enkel een leven van armoede en onderdrukking. Wails was wel het laatste land waar je wilde leven als eenling, zonder geld of familie om terug op te vallen. Catherina kon zich best voorstellen hoeveel pijn haar vader had gevoeld toen de jongen het toch had gedaan.
Catherina schudde het hoofd en stond recht. Een ogenblik dacht ze nog aan die donkere ogen en plots herinnerde ze zich zijn naam weer. Woolf, Griffith Woolf...
Hoofdstuk 3
1. Griffith Jago reed met het testament van kapitein Montfort op zak uit Havre weg. Al bij al was hij gemakkelijker aan dat testament geraakt dan hij had gedacht. Hij zou zelfs spreken van een perfecte afloop als Laurent hem niet had herkend.
Laurent had hem ooit een keer eerder gezien toen de kapitein nog leefde. Griffith Jago, die toen nog Griffith Woolf heette, had een korte tijd op het kasteel gewoond nadat de kapitein hem naar Lenion had gebracht. Op een dag was Simon Montfort zijn broer komen bezoeken op het kasteel, samen met zijn twee snotapen. Laurent had Griffith toen gezien en blijkbaar had hij voldoende indruk gemaakt op de jongen dat hij zich hem nog altijd herinnerde.
Een ongelukkig toeval, maar niet een waar Griffith zich onmiddellijk zorgen over maakte. De hertogin kende Griffiths echte naam niet. Hij had hem nooit willen gebruiken omdat ze anders zou hebben begrepen dat hij een eigen agenda had.
De naam 'Jago' had altijd veel meer voor de hand gelegen. Er was geen verband tussen die naam en de vijanden van de hertogin, dus kon hij niet door anderen worden verraden. Als de hertogin ooit te weten kwam hoe hij echt heette, zou het haar niet veel moeite kosten om te begrijpen dat hij al jarenlang gebruik maakte van haar in plaats van omgekeerd.
In het ergste geval kende Laurent de echte naam van Griffith. De kapitein had hem misschien laten vallen in de buurt van de kinderen van zijn broer of Catherina had hem vermeld tegen haar neef. Maar wat dan nog, dacht Griffith. Wat zou Laurent met die naam kunnen aanvangen? En hoe zou hij kunnen weten dat de hertogin hem beter niet kende? Bovendien, hoe zou hij ooit tot bij de hertogin geraken? Hij, een dronkaard die in heel zijn leven nog nooit één zinnig woord had gezegd.
Via Catherina Montfort, dacht Griffith. Catherina zou vroeg of laat in contact komen met de hertogin en zij zou de stukken van de puzzel misschien wel kunnen samenleggen. Zij kende immers wel Griffiths echte naam. Als zij begreep dat de raadgever van de hertogin en de jongen die bij hen op het grafelijk kasteel had gewoond dezelfde persoon waren, kon ze zich wel eens beginnen afvragen waarom de hertogin zijn echte naam niet kende. Dan zou ze er al snel achter komen dat er een verband was tussen hem en Neyrelle. En dan zouden de poppen pas echt aan het dansen gaan.
Hoe waarschijnlijk was dat scenario? Griffith schatte zijn kansen in. Catherina zou er alleen achter komen dat hij ook Griffith Woolf was als ze hem ooit te zien kreeg. Griffith was wel zo voorzichtig om uit haar buurt te blijven. Via Jean-Filip zou ze misschien ooit wel eens iets vernemen over ‘Jago’, maar zolang ze hem niet persoonlijk zag, zou ze nooit het verband leggen met Woolf. De enige manier dat ze dat toch zou doen, was als Laurent haar over hem vertelde.
Maar Laurent mocht hem dan wel herkend hebben als de jongen uit Catherina’s jeugd, hij wist niet dat hij nu Jago heette of dat hij voor de hertogin werkte. Bovendien wist Laurent wel beter dan Catherina over hem te vertellen. Dat kon hij immers alleen als hij er ook voor uitkwam dat hij het testament van kapitein Montfort had gestolen...
Het was een dubbeltje op zijn kant. Laurent wist te veel en Griffith wilde het niet riskeren dat zijn identiteit op een of andere manier bekend raakte. ...Maar hij kon Laurent ook niet zomaar uit de weg ruimen. Hij was Catherina’s neef en hij wist dat Catherina een zwak voor Laurent had...
Griffith bracht met een ruk zijn paard tot stilstand en dacht even na. Dan haalde hij een muntstuk uit zijn tas en besloot dat hij het lot zou laten beslissen. Niet echt de manier waarop hij anders tot een besluit kwam, maar voor dit geval wilde hij een uitzondering maken. Hij wierp het muntstuk omhoog en kletste het op zijn hand nadat hij het terug had opgevangen.
Hij haalde zijn hand weg en zag dat het munt was. Laurent zou blijven leven. “Wat een pech,” bromde Griffith en hij stak het muntstuk weg. De beslissing was genomen en Griffith gaf zijn paard weer de sporen.
Hij reed een heel stuk tot het bijna dag werd. Hij was bijna helemaal tot aan de grens van het hertogdom gereden waar er nog nauwelijks huizen stonden en stopte tenslotte bij een oud vervallen herenhuis. Hij steeg af en liep naar wat ooit het salon was geweest. De hertogin was niet op de hoogte van dit huis of dat Griffith het gebruikte voor dingen waar ze niks over mocht weten.
Een man zat er op hem te wachten. Hij sprong op toen hij Griffith zag en nam zijn hoed af. Griffith bekeek hem maar van terzijde en de man zette voorzichtig zijn hoed weer op.
Het was geen ruige man, maar hij was wel zwaargebouwd en hij had iets in zijn houding van een buldog. In zijn ogen lag ook de trouw van een hond.
Fox was een van Griffiths meest toegewijde handlangers. Hij was een van de weinigen die wist wie Griffith in werkelijkheid was en wat hij nastreefde. Hij was niet de meest discrete of behendigste spion die Griffith had, maar hij maakte er wel een erezaak van om zijn meester zo goed mogelijk te dienen.
Toen Fox gisteren had ontdekt dat er mogelijk iemand in Lenion was - een vrouw - die de identiteit van zijn meester kende, had hij Griffith dan ook onmiddellijk op de hoogte gebracht. Griffith had op zijn beurt aan Fox de opdracht gegeven te achterhalen wat de vrouw juist wist en of ze een gevaar betekende.
“Fox,” zei Griffith en de man knikte. “Heb je met haar gesproken?” vroeg Griffith. “Ja, ik heb haar opgezocht,” zei Fox, “en het was zoals u al dacht. Het meisje heeft nog voor Neyrelle gewerkt op de Arendsburcht.” “En wat weet ze?” “Ze wist genoeg... over u... en over Neyrelle...” “Mijn naam?” “Ja, zo zag het er wel naar uit. Maar daar is ze niet alleen achter gekomen. Die Degrelle heeft behoorlijk wat onderzoek naar u gedaan. Ik denk dat ze wel wat meer weten dan uw naam alleen.”
Griffith dacht even na. “Ben je er precies achter gekomen wat ze juist weten?” “Nee, dat kon ik niet zonder mezelf verdacht te maken. Ik dacht dat ik beter eerst op uw instructies kon wachten.” Griffith knikte en haalde een pistool vanonder zijn mantel om het te laden. Hij had liever gehad dat Fox onmiddellijk actie had ondernomen, maar op deze manier kon hij het meisje nog zelf ondervragen. Als hij geluk had dan vermoedden noch het hoertje noch haar beschermheer iets van het onheil dat er boven hen hing.
“Wat met het koningskind?” “De kans zit er in dat het hoertje er van af weet.” Griffith dacht daar over na. Het koningskind. Enkel hij had het recht die naam te kennen. Alle anderen dienden uit de weg te worden geruimd... “Verzamel wat manschappen, Fox,” zei Griffith, “en ontmoet me bij het bordeel.” “En Degrelle?” “We zullen hem aanpakken als ik met dat hoertje klaar ben.”
2. Het was donker op de heide. Het enige licht dat te zien viel, was afkomstig van het eenzame herenhuis van de landjonker Degrelle. Regen teisterde de ramen en de donder kondigde een onheilspellende storm aan. In het huis maakten de bedienden de nodige voorbereidingen om de aankomende storm te trotseren. Ze sloten luiken en deuren en zorgden ervoor dat de honden niet konden ontsnappen.
De meid Justine huiverde hoewel het lekker warm was in de keuken. Ze wierp even een blik naar buiten en dacht dat ze gestalten zag staan op een heuvel. Dan dacht ze dat ze het zich had ingebeeld en keerde ze zich af van het raam.
De heer des huizes, de landjonker Degrelle, controleerde even of zijn bedienden alle maatregelen hadden genomen tegen de storm en trok zich dan terug in de bibliotheek. Hij kon even niet beslissen wat hij ging doen en besloot dan maar een boek te lezen. Elke edelman in Lenion dit zich iets of wat voornaam voordeed, kende de Welshe taal. Degrelle koos dan ook een boek uit met de verzamelde werken van een Welsh schrijver.
Toen Degrelle het boek opensloeg en de eerste lijnen las op de pagina, fronste hij toch even de wenkbrauwen. ‘O it strikes, it strikes! Now body, turn to air, Or Lucifer will bear thee quick to hell’. De lijnen leken op Degrelle toe te springen en om de een of andere reden maakte die tekst hem bang. Vlug ruilde hij het Welshe werk in voor een ander.
Op de heuvel ver van het herenhuis stonden vijf schaduwen afwachtend rond hun meester. De zwarte man keek onbeweeglijk naar het huis onder hen. De blik in die ogen was hard alsof hij het huis onder hem haatte. Dan zette hij zijn donkere glazen op.
De vijf mannen die hem omringden, waren al sinds jaar en dag bij hem in dienst. Ze kenden de zwarte man als geen ander en wisten dat hij een gehaaid man was, altijd op zijn hoede, nooit verrast. Hij was ook een wreed man, wisten ze, een vulkaan met een laagje vernis. Zelfs terwijl ze op de heuvel stonden te wachten op zijn bevelen, voelden ze iets onder het oppervlak smeulen.
Voor de rest was de zwarte man zelfs voor zijn mannen een raadsel. Ze wisten dat hij het accent had van de mensen over De Grote Zee, maar verder hadden ze er geen idee van waar hij vandaan kwam. Hij leek niet iemand te zijn met een verleden en zeker niet iemand met een identiteit.
Ze waren niet helemaal zeker waarom hun meester hen hier had gebracht. Ze waren eerder langs een bordeel in Havre gepasseerd, maar wat hun meester daar had gedaan wisten ze niet. Hij was tezamen met Fox naar binnen gegaan en een half uur later was hij zonder een woord terug buiten gekomen waarna ze naar hier waren gekomen.
De mannen veronderstelden dat het iets te maken had met staatszaken. Ze wisten dat Griffith het hoofd van de Lenioonse spionagedienst was en dus stelden ze geen vragen over de opdrachten die hij hen gaf. Maar het was ongebruikelijk dat hij zelf meeging op een opdracht en zich niet op de achtergrond hield. De mannen wisten echter wel beter dan te gaan gissen naar de motieven van hun meester.
De mannen keken Griffith van terzijde aan en wachtten af. “Tijd, Fox,” zei hun meester dan. De man die Fox werd genoemd, kwam onmiddellijk op hem af en antwoordde: “Twaalf uur, sir.” De kalme beestenogen vernauwden even, dan knikte hij. “Het is tijd...”
Een stil gevolg kwam dreigend op het huis af.
Landjonker Degrelle zat een boek te lezen in de warme bibliotheek. Af en toe keek hij op als de wind weer aan de luiken begon te morrelen. Dan leek het alsof de storm binnen probeerde te raken en rilde mijnheer Degrelle. Het was alsof hij nog nooit zo’n donkere nacht had gekend en het idee dat hij hier alleen was op een paar bedienden na maakte hem nerveus. Hij wist dat hij wellicht overdreef, maar sinds de zaak ‘Raul’ kon hij zich nu eenmaal niet meer op zijn gemak voelen.
Ver vanachter in het huis ging een raam aan diggelen. Een meid schreeuwde. Een onzichtbare hand greep haar ruw vast en gooide haar in een hoek. Angstig keek ze toe hoe zes schaduwen over de vloer binnenstroomden. “Doe me niks, doe me niks,” jammerde ze angstig.
Het was nochtans allemaal onschuldig begonnen. Via Betsy, een hoertje dat uit Wails was ingeweken, was hij te weten gekomen wat er met de verbannen zuster van de hertogin was gebeurd. Hij was zich beginnen interesseren in het onderwerp en zo was hij er achter gekomen welk gevaar hen in feite beloerde vanuit Wails. De zuster van de hertogin was de ergste vijand die Lenion ooit had gekend.
Hij had het toen eigenlijk al met rust moeten laten, maar dan was het al te laat. Op een dag kwam Betsy met een verward verhaal af over een man die ze ooit gekend had in Wails en die nu werkte in dienst van de hertogin. Hij was indertijd de vertrouweling geweest van de zuster van de hertogin... en bijgevolg een dubbelspion die het niet goed voor kon hebben met Lenion...
Drie bedienden stonden angstig bijeen gedrumd in een hoek. De vier pistolen waren dreigend op hen gericht. De zwarte man stond voor het haardvuur en keek gefascineerd naar de likkende, allesverzengende vlammen. “Meester?” vroeg een van zijn helpers. De zwarte man knikte zonder naar hem om te kijken. “Afvoeren,” zei hij. De vier mannen stompten de jammerende bedienden naar buiten. Dan pas keek de zwarte man op. Hij veegde de gewetenloze uitdrukking van zijn gezicht en stapte grijnzend de keuken uit.
Toen was Degrelle pas echt bang geworden. Hij kwam er achter dat deze ‘Raul’ de raadgever was van de hertogin en dus in de beste positie om haar te verraden. En hij had macht, deze verrader, veel macht, want de hertogin wist niet wat Degrelle wist over het verleden van deze man. En hoeveel gevaar ze liep...
Griffith Jago liep op de maat van een kinderrijmpje door de gangen van het huis. Hij dacht aan Wails, maar ook aan die naam, Neyrelle.
Degrelle voelde een rilling over zijn rug gaan. Hij voelde zich bang, maar wist niet waarom.
“Justine,” riep Degrelle, “stook het vuur op. Het is koud, zo koud.”
Hij trok de dekens verder om zich heen.
Even ontblootte Griffith zijn tanden. Het licht blonk op zijn hoektanden. Dan zonken ze terug achter zijn lippen.
“Justine! Waar wacht je op!” riep Degrelle. “Hef je luie kont op!”
De ogen van de zwarte man brandden achter de zwarte glazen.
“Justine! Justine! Waar zit je?”
Degrelle wou opstaan.
En dan hoorde hij het antwoord.
“Justine komt niet.”
Verbijsterd sprong Degrelle op. Hij keek achter zich en zag een man in de deuropening staan.
“En de klok sloeg twaalf…”
Onthutst keek Degrelle de man aan. “W... wie bent u?” wist hij uit te brengen. Even leek het alsof de zwarte man niet zou antwoorden. Dan zei hij: “Niemand die u wilt kennen.” Degrelle knipperde met de ogen en keek hem verstomd aan. De man was van top tot teen gekleed in zwart en had een wit gezicht als van een geest. Zijn ogen zaten verborgen achter een donkere bril en er liep een grauw litteken onder zijn ene oog. De uitdrukking op zijn gezicht was spottend, maar zijn lippen glimlachten niet. Degrelle had nog nooit iemand zo schrikwekkend gevonden.
“Hoe bent u hier binnengeraakt?” vroeg Degrelle terwijl hij tot zijn ontzetting merkte dat de man dichterbij kwam. En dan: “Blijf daar! Raak me niet aan of ik laat mijn bedienden komen!” De zwarte man bleef staan en zei misprijzend: “Zij kunnen u niet langer helpen... U bent alleen in huis.” Degrelle staarde hem aan en begreep dan waarom Justine niet was gekomen.
“Wie bent u toch?” fluisterde Degrelle, nu bang. De zwarte man glimlachte onmerkbaar. “Foute vraag,” zei hij. “Ik ben degene wiens naam geheim is.” Even wist Degrelle niet wat denken. Toen drong het tot hem door wat de man had gezegd en zette hij onthutst een pas achteruit. “O God… U bent hem... U bent Raul…” De zwarte man antwoordde niks en keek Degrelle slechts intens aan. Degrelle huiverde en schuifelde onhandig naast zijn zetel. Hij wist toen al dat niks hem nog kon redden.
De zwarte man maakte een beweging in zijn richting. Degrelle gaf een kreet en sprong achter zijn zetel alsof die hem zou beschermen. Griffith grauwde. Hij bewoog als een beest, voorzichtig dichterbij komend, zonder zijn blik los te laten van zijn prooi. Degrelle verwachtte zich elk ogenblik aan een aanval.
“Alsjeblieft... Alsjeblieft...,” fluisterde Degrelle, “laat me met rust... Ik heb u niks gedaan...” De zwarte man baste. “Je kent mijn naam...” Degrelle schudde verwoed het hoofd. “Nee! Nee! Enkel geruchten.” “Mijn naam... mijn afkomst... mijn doel...” “Nee, ik weet niks van u, alsjeblieft, laat me gaan...” “Je kent ze omdat je Betsy kent... omdat Betsy ze je heeft verteld...” “Betsy...” “Ja,” siste de zwarte man, “Betsy, je hoer, je snol, je kletstante... Ze zag me, nietwaar, in de burcht op de rotsen, bij die vrouw die jullie allemaal vervloeken? En ze vertelde het je, is het niet, terwijl ze zoveel wijzer had moeten zijn... Terwijl er al zovelen voor minder zijn gestorven...”
“O God,” fluisterde Degrelle opnieuw. De zwarte man trok zijn pistool. “God is hier niet.” Hij liep op Degrelle toe. “God heeft niks te maken met mijn zaken.” Degrelle deinsde achteruit, maar de zwarte man greep hem vast en het volgende ogenblik stond hij met de rug tegen de muur, met de pistoolloop tegen zijn hoofd. “Ik ben Gods ergste nachtmerrie.”
Degrelle werd hysterisch, maar de zwarte man liet hem niet los.
“Alsjeblieft… alsjeblieft…,” griende Degrelle, “dood me niet, dood me niet… Ik doe alles wat je zegt, maar dood me niet.”
De zwarte man lachte bassend. “Smeek wat je wilt, maar helpen doet het toch niet. Nee, niet velen zien mijn gezicht en overleven het.”
“Nee! In hemelsnaam! Geld! Ik geef je zoveel geld als je maar wilt.”
“Ik maal niet om geld.”
“Informatie dan! Ik weet dingen over de hertogin die niemand anders u kan vertellen!”
“Doe geen moeite,” zei de zwarte man, “ik ken al haar geheimen en veel meer.”
“Nee, alsjeblieft! Laat me gaan!”
“Ik kan je niet laten gaan…”
“Waarom niet? Ik… ik zal naar het buitenland gaan, ik zal nooit met iemand praten.”
Degrelle zakte op zijn knieën, de koude loop tegen zijn gezicht gedrukt, de ogen gesloten. De zwarte man grijnsde enkel. “Ja, dat kan ik, maar waarom zou ik?” Degrelle boog bevend voorover en huilde. “Alstublieft... Ik weet niks... Ik weet niks...” De zwarte man keek op hem neer, het pistool op zijn hoofd gericht. “Als dat waar was, dan was ik hier niet nu...”
Degrelle keek smekend op. “Er moet iets zijn dat ik u te koop kan aanbieden?” Griffith keek hem afwezig aan en zei dan: “Ja... misschien...” Degrelle voelde een sprankeltje hoop. “Wat? Wat? Ik doe alles wat u wilt...” “Het koningskind,” zei Griffith dan, “vertel me over het koningskind.” Degrelle keek hem onbegrijpend aan. Hij wist dat hij beter niet kon tonen dat hij het niet begreep, maar hij kon ook niet doen alsof hij het wel begreep. Degrelle stootte op de nietszeggende blik van de zwarte man. “Hij weet het niet...,” zei Griffith, niet tegen Degrelle, maar tegen zichzelf, “ze moet pas later naar de burcht zijn gekomen...”
Degrelle begon terug bang te worden. Zijn laatste kans was verspeeld en alleen een mirakel kon hem nu nog redden. Hij voelde hoe hij beefde over heel zijn lichaam en wachtte beangstigd af. De zwarte man keek Degrelle terug aan en zei: “Je hebt me niet veel waardevols kunnen zeggen. Waarom zou ik je dan laten leven?” Degrelle had zelfs de moed niet meer om te smeken. “Ik weet het,” beantwoordde Griffith de vraag voor hem, “omdat er wel iets is dat je weet...”
Griffith sleurde Degrelle overeind.
“Aangezien ik hier sta, veronderstel ik dat je nog niet de kans hebt gehad om de hertogin te contacteren. Wat ik van jou dus wil weten, is wie je nog zoal op de hoogte hebt gebracht van ons kleine geheimpje.” Degrelle perste de ogen dicht. Hij wou het niet vertellen. “Nou, nou, niet zo preuts, je kan het best als je wil... Nee? Laten we dan eens over iets anders praten... Wat is Betsy waard voor jou? Je leven? Meer dan je eigen leven? Of minder?
Laten we het zo stellen,” en Griffith drukte de loop onder Degrelles kin en spande de haan. “Haar leven voor dat van jou. Wie kent mijn naam?”
Degrelle werd panisch van de koude loop tegen zijn gezicht. “Betsy,” zei hij. “Alleen Betsy kent hem. En een man die ze Guy noemde. Ik heb een brief aan de hertogin geschreven waarin alles staat. Betsy heeft hem aan Guy gegeven in het geval er iets met ons zou gebeuren.”
“Stel me nu niet teleur: waar kan ik die Guy vinden?” “Ik weet het niet,” zei Degrelle en toen Griffith het pistool nog harder onder zijn kin drukte, riep hij: “Ik weet het echt niet! Het was een kennis van haar. Hij heeft ooit nog gewerkt aan de haven maar werkt tegenwoordig als pooier. Laat mij alsjeblieft gaan: ik weet niks. Betsy kan u alles vertellen dat u wilt weten.”
Griffith liet Degrelle los en de man stortte hijgend neer op zijn knieën. “Dank u, dank u,” huilde de man, maar Griffith snoof enkel. Hij liet zijn pistool zakken en keek Degrelle doordringend aan. “Ik weet dat Betsy me alles kan vertellen,” zei hij terwijl hij het pistool wegstak, “en eerlijk gezegd heeft ze dat ook gedaan. Ze heeft me alles verteld dat ik wilde weten en ik moet zeggen dat jouw versie niet zoveel verschilt van de hare. Alleen kon ze me wat meer details geven over die Guy.”
Degrelle keek bleek op en Griffith grijnsde. “Verbaast het je dat ik haar ook een bezoekje heb gebracht? Ze was anders beter voorbereid op onze komst dan jij. Ze heeft een heuse strijd geleverd vooraleer ze het loodje legde.” Een ogenblik lang staarde Degrelle de zwarte man in ongeloof aan. “Je hebt haar vermoord,” fluisterde hij en Griffith lachte bijtend. “Dacht je soms echt dat ik jullie in leven zou laten?”
Degrelle sprong met een kreet op en het was daarop dat Griffith had gewacht. Met een mokerslag velde de zwarte man, Degrelle neer. De landjonker viel kronkelend van de pijn op de grond. Griffith ging over de man staan en lachte demonisch. Toen Degrelle opkeek zag hij dat de vreemde duivel niet langer zijn bril op had en dat hij keek in twee ogen, zwart als kolen, beestenogen.
Er was een verhaal dat er ergens in Lenion een wezen rondwaarde dat zelfs de hel had moeten uitspuwen. Ze zeiden dat hij ogen had als van een beest en een viervingerige klauw. Degrelle had nooit erg veel belang gehecht aan dat verhaal. Hij wist dat mensen het verhaal van de zwarte duivel hadden uitgevonden om een reeks gruwelijke moorden te verklaren die de laatste jaren waren gepleegd. Wat hij nooit had gedacht was dat de verhalen waar waren. En dat de zwarte duivel en de raadgever van de hertogin een en dezelfde persoon waren.
De zwarte man greep Degrelle vast met zijn viervingerige hand. En Degrelle schreeuwde, schreeuwde het uit.
3. De vier mannen stonden onverschillig toe te kijken terwijl het huis van Degrelle in vlammen opging. Voor hen stond hun meester met Fox aan zijn zijde met een al even serene blik op zijn gezicht. Een paar balken vielen op de grond en flinters sprongen in de ronde, maar Griffith leek er niet op te letten. “De bedienden?” zei Griffith. “Geregeld...” Griffith knikte. “En nu?” vroeg Fox. Griffiths ogen vernauwden. Hij werd verwacht op het koninklijke paleis vandaag, dus hij had weinig keuze. Hij zou het aan Fox moeten overlaten om die brief te vernietigen. “Vind die Guy en die brief...,” zei hij, “ik verwacht zijn hoofd ten laatste over vierentwintig uur op een gouden plaat...” Griffith keek Fox doordringend aan. “Ik hoop dat je niet vergeet wat er op het spel staat...”
Daarop keerde Griffith zijn paard en gaf het teken om te vertrekken. De mannen keerden hun paarden en alleen Fox bleef achter. Fox zou dit karwei alleen moeten oplossen, maar in het ergste geval zou hij zelf de volgende avond in Havre zijn om hem te helpen. Hij hoopte alleen dat Degrelle niet had gelogen en er hen niet nog meer onaangename verrassingen stonden te wachten.
Met zijn manschappen in zijn zog reed Griffith de hele nacht door. Hij wisselde een aantal keer van paard tot hij tenslotte aankwam bij het koninklijke paleis.
In tegenstelling tot wat de meeste mensen dachten was het koninklijke paleis geen residentie vol pracht en praal. Het was ontworpen om de veiligheid van de koning te garanderen en soms leek het dan ook meer op een vesting dan een paleis. Om voorbij de koninklijke wacht te kunnen komen, moest Griffith zich drie keer opnieuw laten fouilleren en telkens opnieuw identificeren. Elk ander zou gek worden als hij dat procedé steeds weer opnieuw moest doormaken, maar niet de zwarte man. Elke week diende hij zich opnieuw aan op het paleis, en elke keer onderging hij de veiligheidsmaatregelen zonder een woord van commentaar. Natuurlijk beklaagde hij zich er nooit over: hij had de maatregelen zelf ingevoerd.
Na een laatste controle werd de zwarte man tenslotte voor de koning gebracht. Koning de Bethune zat aan zijn bureau en verwelkomde Griffith hartelijk toen hij binnenkwam. De zwarte man reageerde niet of nauwelijks op de warme welkomst en groette de koning met een eenvoudige buiging. De Bethune grijnsde. “Jij zal nooit veranderen, niet?” De zwarte man verpinkte niet, alsof de ironie in de Bethunes stem hem ontging. “Milord...” De Bethune schudde Griffiths handen en liet hem dan zitten in de stoel voor het bureau.
“Goed,” zei de koning terwijl hij ook ging zitten. “Laat eens zien wat je bij hebt.” De raadgever gaf koning de Bethune een verslag met alle activiteiten van de laatste week en ook een brief van de hertogin. Een persoonlijke brief, wist Griffith, want hij was verzegeld. Koning de Bethune nam alles even door en las dan ook geïnteresseerd de brief van de hertogin. “Gevat als altijd, nietwaar,” glimlachte de koning waarmee hij op de schrijfstijl van de hertogin doelde. “Hoe gaat het trouwens met mijn meest favoriete hertogin? Valt er nog iets te vertellen dat hier niet in staat?” De zwarte man keek ondoorgrondelijk voor zich uit. Hij wist dat de koning viste naar de gezondheidssituatie van de hertogin maar besloot er niet op in te gaan. “Hare ladyship maakt het goed en zendt u haar beste wensen.” “Ik stuur haar ook mijn beste wensen,” zei de koning, “en hoop alleen dat ze ze niet nodig heeft.” Zowel de raadgever als de koning wisten dat de hertogin danste met de dood.
“Nu goed, hoe zit dat hier met dat meisje... eh... Montfort...,” ging de Bethune verder. “Blijkbaar gaat dat wel vlot. Jean-Filip lijkt voor één keer in zijn leven eens geïnteresseerd te zijn in iets dat een rok draagt. Dat noem ik al vooruitgang. Ik weet niet hoe het bij jou zat, maar als ik met hem sprak over de noodzaak van een huwelijk, dan wimpelde hij me altijd af.” “De prins is zich bewust van zijn plichten. Hij wil alleen zelf kiezen,” zei Griffith rustig. “Ja, ik weet het, maar toch... Ik hoop dat Jean-Filips moeder weet wat ze doet, tenslotte heeft dat meisje momenteel geen titel.
Waarom kon ze het niet regelen zoals het in onze dagen werd gedaan: je ouders kozen iemand en je trouwde ermee. Waarom maakt ze Jean-Filip gewoon niet duidelijk dat hij niet de keuze heeft?” “De prins laat zich niet gemakkelijk vangen in dit soort netten. Hij zou nooit genoegen nemen met een vrouw die niet zijn keuze is.” “Denk je dat werkelijk?” vroeg de koning. “Ik ben niet alleen de raadgever van de hertogin,” herinnerde Griffith hem, “maar ook de mentor van de prins en ken hem beter dan u.”
De koning zuchtte. “De jeugd van tegenwoordig... Ik, ik kon niet kiezen. Antoinette en ik huwden omdat Lenion vaste voet in Wallonie wilde hebben. Let wel: het was een gelukkig huwelijk!” “...ja...” “Ik snap Jean-Filips moeder op dat vlak niet. Waarom moet die jongen per se een vrouw naar zijn keuze hebben? Een huwelijk is iets waar je aan werkt, je kan er niet zomaar van uitgaan dat er maar één is die geknipt is voor de job.” “...ja...”
Koning de Bethune merkte dat hij aan het babbelen was. “Mh,” bromde hij, “tegen wie zeg ik het, nietwaar? Je bent zelf niet getrouwd.” “...Nee...” De Bethune rechtte de rug. “Toch zou je dat, weet je. Gewoon zien wat het wordt. Je weet maar nooit.” De raadgever haalde onverschillig de schouders op. “Ik betwijfel het nut...” De koning barstte in lachen uit. “Het nut! Dat is precies weer zo’n uitspraak die je alleen van jou kan verwachten. ‘Het nut’. Alsof het nut moet hebben. Toch zou het je niet misstaan. Ik kan me jou best voorstellen met een katje thuis om te geselen.” Griffith nam zijn bril ongeïnteresseerd af en kuiste de glazen.
Koning de Bethune nam het dossier in zijn handen weer door en zei: “In ieder geval is die kwestie met dat testament geregeld. Wanneer zal je dat testament aan Montfort teruggeven, of hou je het voorlopig bij?” “We wachten totdat de rest ook is geregeld...” “Ook goed. En wanneer zullen we Jean-Filip inlichten dat we al langer op de hoogte zijn van hem en het meisje?” “Het beste is te wachten tot hij het zelf opbiecht. Voorlopig laten we hem in de waan dat we niks vermoeden. Dan zal hij haar in het geheim blijven ontmoeten en dat zal zijn gevoelens voor haar alleen maar versterken. Als we hem nu al inlichten dan zal dat enkel averechts werken.” “Jij kent Jean-Filip beter dan ik, dus je doet maar...”
De Bethune ging over naar het volgende onderwerp. Hij keek opnieuw in de dossiers en overlas een paar stukken. “Ik zie dat het op het ogenblik nogal kalm is in Wails. Enig idee hoe we dat zouden kunnen benutten?” “Ik heb reeds een schip uitgestuurd met extra geld voor het verzet,” antwoordde Griffith. “Mooi, zolang De Nechoir maar intern bezig wordt gehouden, nietwaar? Hoe is het met de Welshe koning?” “Hetzelfde als altijd: zwak, maar niet stervend.” “Hetzelfde als altijd... Laten we hopen dat hij het niet al te lang meer uithoudt. Zijn er in die streken ook haarden van pest?” “Nee, dat is voornamelijk in midden-Wails. Bovendien wordt hij daar toch voldoende voor afgeschermd.” “Mja, we zullen nog even afwachten en zien wat de kroonprins doet. Dan kunnen we nog beslissen of we de natuur een handje helpen of niet...” Griffith knikte.
“Over Wails gesproken,” zei de koning plots, “wat weet de kleine Montfort juist over de dood van haar vader?” “Niet veel waarschijnlijk,” antwoordde de raadgever, “ze was vrij jong toen het gebeurde.” “Denk je dat de kapitein ooit over Neyrelle en De Nechoir heeft gesproken in haar bijzijn?” “Misschien, maar op die leeftijd zal een kind daar niet veel van hebben onthouden.” “Misschien maar goed ook,” zuchtte de Bethune. “Het is wellicht het beste dat ze er zo weinig mogelijk vanaf weet...”
De Bethune dacht even aan kapitein Montfort. “Hoe ben je er trouwens op gekomen om Montforts dochter te kiezen voor Jean-Filip? Gezien haar huidige positie is ze geen vanzelfsprekende keuze.” Griffith haalde de schouders op. “De jonge Montfort heeft het karakter van haar vader... Jean-Filip houdt van dat soort vrouwen...” De Bethune nam de raadgever even op. “Ze is inderdaad een interessante persoonlijkheid als ik je dossier over haar mag geloven. ... Ken je het meisje persoonlijk?” De raadgever keek de Bethune recht in de ogen. “Nee,” zei hij enkel.
Even later was de raadgever vertrokken uit het koninklijke paleis. “Drie uur,” dacht hij, later dan hij had gehoopt. En nu moest hij nog teruggaan naar het hertogelijke slot. Hij zou er ten vroegste in de late namiddag zijn. Hopelijk zou de hertogin hem niet te lang ophouden. Hij moest naar Havre gaan. Zo snel mogelijk... En de brief vernietigen...
4. Laurents paard was net ziek op de avond dat Catherina, Jean-Filip nog eens een keer zou zien. Ze hadden twee weken lang een ontmoeting bij dokter Derache liggen plannen en het had Jean-Filip de grootste moeite gekost om er zich voor vrij te maken. Maar nu het eindelijk zo ver was, liet de stalknecht weten dat het paard dat ze wilde ‘lenen’ de rit naar Havre niet kon maken. Catherina liet niet blijken dat ze teleurgesteld was, maar de stalknecht wist wel beter en zei dat hij misschien wel een oplossing voor haar probleem had. Hij zou het andere paard van de graaf opzadelen en hij zou haar dan zelf naar Havre brengen. Mocht de graaf merken dat de stalknecht afwezig was, kon hij hem nog altijd wijsmaken dat hij een middeltje was gaan halen voor het zieke paard. Hij zou Catherina aan de stadspoorten afzetten en ze kon zich door Derache laten terugbrengen.
Het meisje sloeg het aanbod eerst af omdat ze bang was dat de stalknecht anders in problemen zou komen, maar uiteindelijk liet ze zich toch overreden. Tegen valavond was het andere paard van de graaf opgezadeld en glipten de twee ongezien weg naar Havre. De stalknecht reed tot aan de stadspoorten van Havre waar Catherina hem liet stoppen. Catherina steeg af met de boodschap dat ze het verder wel alleen zou kunnen redden en dat hij vlug terug moest rijden voordat haar oom hem miste. De stalknecht knikte aarzelend en wendde dan het paard.
De poortwachter liet haar zoals gewoonlijk binnen en vertelde haar dat ze voorzichtig moest zijn nu ze niet te paard was. Er liep allerlei onguur volk rond en hij zou niet graag hebben dat er haar wat overkwam. Catherina bedankte de man voor zijn bezorgdheid en liep dan de stad in.
De steegjes lagen er inderdaad bar en verlaten bij toen Catherina er te voet door liep. Catherina bedacht dat ze beter aan de stalknecht had gevraagd om haar tot bij dokter Derache te brengen, maar daar was het nu te laat voor. Bovendien had ze hier al honderden keren te paard door gereden en was er nooit iets gebeurd.
Catherina kon geen hand voor de ogen zien. De maan was verscholen achter een wolkendek en er brandde maar weinig licht in de straten. De modder zoog onder haar laarzen en de wind blies guur in het nauwe steegje. Ze voelde zich niet helemaal meer op haar gemak en na een tijdje begon ze zich van alles in te beelden. Ze dacht dat ze iemand achter haar hoorde lopen, maar toen ze omkeek zag ze niemand.
Nog maar nauwelijks had ze achter zich gekeken of plots struikelde ze. Eerst dacht ze dat iemand haar pootje had gelapt, maar dan werd het haar duidelijk dat ze stomweg over een steen was gevallen. Niettemin was het resultaat even mooi. “Aah, yèk!” Ze sloeg met een vies gebaar de modder van haar handen. En nu was ze nog nat ook.
Ze wou rechtkomen, maar plots hoorde ze een geluid achter zich. Ze had geen ogenblik nodig om te beseffen dat ze niet alleen in de steeg was. Met een ruk stond ze op. Iemand was haar inderdaad gevolgd.
“Juffrouw Montfort, rustig maar,” zei een man met een zoete stem. Verward keek ze de vreemdeling aan. Hoe kende hij haar naam? “Wees niet bang, ik ben een vriend,” zei de man sussend en hij hief zijn handen op om te tonen dat hij geen mes verborgen hield. Niettemin vertrouwde Catherina het zaakje niet en ze zette zich klaar om er bij de minste aanleiding vandoor te gaan. “Wie bent u? Hoe kent u m’n naam?” zei Catherina, maar de man met de bruine hoed glimlachte slechts en kwam nog wat dichterbij. “Wees niet bang, ik doe u niets.” “Waarom zou ik dat geloven? Hoe wist u wie ik ben?” “Eén vraag tegelijk,” zei de kerel kalmerend. “Ik wist van de stadswachten dat de dochter van Montfort deze avond dokter Derache zou bezoeken. Ik dacht alleen dat u te paard zou komen en daarom was ik even onzeker. Maakt u zich geen zorgen, ik wil u alleen even spreken.” Catherina keek hem wantrouwend aan. Dat klonk niet echt overtuigend als uitleg.
“Mijn naam is Guy,” zei de kerel, “maar mijn naam is niet van belang want ik ben toch maar een tussenpersoon.” Nog voordat Catherina iets kon opwerpen ging hij vlug verder: “Houdt u van uw land? Ik hoop van wel, want ik heb uw hulp nodig bij een zeer belangrijke zaak. Gisteren werd een goede vriendin van me vermoord omdat ze iets belangrijks had ontdekt. Ze had voorzien dat dat kon gebeuren en liet een brief schrijven waarin alles staat dat ze wist. In deze brief staat de naam van een dubbelspion die in dienst van de hertogin van Carnières werkt. Mijn vriendin werd hiervoor vermoord en het is dan ook van alle belang dat deze brief terecht komt bij de hertogin zodat ze de verrader kan ontmaskeren. Ik kan het echter niet alleen. Ik zal nooit levend voorbij de poorten van het hertogelijk slot kunnen komen omdat de verrader wellicht weet dat ik deze brief heb. Dus heb ik iemand nodig die het voor mij kan doen en daarom heb ik u proberen te vinden.”
Catherina fronste de wenkbrauwen. Ze vroeg zich af hoe de man kon weten dat ze Jean-Filip kende. “Ik heb de hertogin nooit eerder ontmoet. Waarom denkt u dat ze mij wel zal ontvangen?” Guy keek even voorzichtig over zijn schouder. “Omdat uw vader de graaf Montfort was,” antwoordde hij, “en omdat uw vader ooit voor haar werkte als het hoofd van haar spionagenetwerk. Begrijpt u nu waarom de hertogin u wel zal ontvangen? De naam Montfort opent deuren die voor niemand anders opengaan...” Catherina keek de man stomverbaasd aan. Haar vader... Het hoofd van een spionagenetwerk? Was dat mogelijk?
“U spreekt over mijn vaderlandsliefde zodat ik haast niet kan weigeren,” zei Catherina, “maar toch wil ik weten waarom ik me zou inlaten met uw vuile zaakjes.” De minzame glimlach op het gezicht van de man veranderde niet. “Omdat u zichzelf een dienst zou bewijzen. In deze brief staat namelijk niet alleen de naam van de verrader, maar ook van de vrouw die uw vader heeft laten vermoorden. Ik denk dat dat voldoende reden voor u moet zijn om die verrader uit de weg te ruimen.” Catherina klemde haar kaken op elkaar. “De vrouw in kwestie heet Neyrelle De Nechoir,” ging hij verder, “als u haar naam noemt zal de hertogin onmiddellijk weten met wie ze te doen heeft. In deze brief staat heel duidelijk uitgelegd wat het verband is tussen Neyrelle en haar dubbelspion. Zult u me nu helpen?”
Catherina keek aarzelend toe terwijl de man de brief uit zijn tenue haalde. “Goed, ik zal proberen de hertogin te contacteren. Wat is de naam van die dubbelspion?” “Zijn naam is Raul, hoewel ik denk dat dat slechts een alias is. Zijn echte naam ken ik niet, maar ik heb van Betsy begrepen dat hij een heel machtig man is.”
Catherina nam de brief aan en Guy keek aandachtig toe of ze hem wel goed wegstak. “Haast u nu,” zei Guy, “want ik word op de hielen gezeten door een handlanger van de dubbelspion. Fox kan hier elk moment toekomen.”
Ze wou vlug weglopen van de man, maar kreeg er de kans niet toe. Ze had nauwelijks een stap gedaan of plots vloog een ruiter om de hoek. “Fox,” siste Guy en Catherina keek geschrokken om. De ruiter merkte hen op en gaf bruusk een ruk aan de teugels. Het paard slipte door het bruuske manoeuvre in de modder en de ruiter ging onderuit. Guy maakte van de gelegenheid gebruik om Catherina bij de arm te nemen en haar in de andere richting te duwen. “Maak dat je wegkomt of hij snijdt je de keel af. Denk erom: Lacroix!”
Dat hoefde de kerel maar één keer te zeggen. Als een pijl uit de boog spurtte Catherina weg en blijkbaar op tijd ook want op dat moment brak een vuurgevecht achter haar los. Er weerklonk een luide gil, maar Catherina durfde niet te stoppen om te zien of het Guy of de andere man was die was getroffen.
Ze was er bijna van overtuigd dat ze veilig was toen ze plots iemand achter haar aan hoorde komen. Ze wierp vlug een blik over haar schouder en vloekte omdat het niet haar helper was, maar de andere man, Fox. Dat betekende dat Guy wellicht dood of gewond was en ze er alleen voor stond. Met een ruk gooide ze zich in een ander steegje maar ze had niet veel hoop dat het haar zou helpen. Haar achtervolger liep nog steeds achter haar en wist dat hij veel harder kon rennen dan een vrouw. Bovendien kende Catherina dit kwartier niet en wist ze niet waar ze zich kon verbergen. Toch was ze niet van plan zich zo snel gewonnen te geven en rende ze zich de benen van onder het lijf.
Plots merkte ze dat haar achtervolger erg dicht was gekomen. Waarom had hij nog niet geschoten? Hij had haar al lang kunnen neerleggen. Niet kunnen herladen, besefte Catherina. Haar geluk.
Fox probeerde haar kleren vast te grijpen, maar miste. Hij vloekte want hij raakte er zijn evenwicht door kwijt. Op hetzelfde moment stopte Catherina plots bruusk. Fox knalde tegen haar aan en ze rolden over de grond.
Toen dacht Fox dat hij haar had gevangen. Dat bleek een grove vergissing te zijn want toen hij opkeek zag hij ineens waarom ze was gestopt. Zonder ook maar een moment te aarzelen greep Catherina een stuk hout op de grond vast en timmerde ze Fox een nieuwe smoel op zijn gezicht.
Catherina wachtte niet om te zien of hij buiten westen was. Ze vermoedde van niet, zo’n kerels waren gemaakt van staal en stonden onmiddellijk terug op hun benen. Ze maakte zich onmiddellijk uit de voeten, maar wist nog nauwelijks waar ze heenliep. Ze begon te panikeren nu ze niet meer wist waar ze heen moest en voor het eerst in haar leven werd ze echt bang.
Ze zouden haar doden, dacht ze. Ze had er allemaal niks mee te maken en ze zouden haar doden! Niemand die er om maalde dat ze niet om de brief op haar borst had gevraagd.
O hemel. Ze besefte dat dit helemaal uit de hand begon te lopen. Jean-Filip... Waar was Deraches huis? Ze wist totaal niet meer waar ze was. Hoe kon ze daar ooit geraken?
Plots hoorde ze een geluid achter zich. Ze wou schreeuwen en wierp zich op een deur. “Laat me binnen! Laat me binnen!” Ze hoorde het briesen van een paard. “Help! Iemand!” Het volgende moment gooide iemand haar omver. Een zwaar mannenlichaam drukte haar in de modder en probeerde haar de mond te snoeren. Ze verzette zich hevig en beet in de hand van haar aanvaller. “Bloody hell…!” Ze worstelde als een gevangen kat die vrij probeerde te raken, maar telkens werd ze terug met haar gezicht in de modder gedrukt. Woest krabde en sloeg ze. Zonder resultaat want ze geraakte niet meer los. Even maakte ze het haar aanvaller nog moeilijk en draaide ze zich bijna om. Dan kreeg ze een vuist in haar gezicht. De mokerslag kwam hard aan en het werd haar donker voor de ogen.
“Catherina...,” klonk het nog ontzet.
Het enige wat ze nog merkte was het verre gefluister van geschreeuw. Mensen waren aan het ruziën. Waar was ze? Enkel een vage indruk van modder en water drong tot haar door, verder was er alleen maar duisternis en pijn. Waar was haar vader? Hij was altijd bij haar als ze pijn had. Ze probeerde te bewegen, maar iets hield haar tegen. “Ngh.” “Nee,” fluisterde een stem.
Ze herinnerde zich weer die donkere jongen die een tijd bij hen op het kasteel had gewoond, die zwijgzame jongen met zijn scherpe gezichtstrekken. Ze had nooit alleen met hem in dezelfde kamer willen zijn en zelfs als haar vader er was, durfde ze hem niet in de ogen te kijken.
Er was iets aan de manier waarop hij urenlang naar haar kon staren zonder iets te zeggen, dat haar schrik inboezemde. Het was niet alleen dat witte gezicht of die donkere stem, het waren ook die zwarte ogen en de blik in die ogen. “Oh!” Oh, de blik in die ogen! De ogen... Ze staarden haar aan, gloeiend in het duister, smeulend als houtskool. Ze probeerde niet in die ogen te zien, maar ze kon zich niet bewegen. Die donkere ogen, gevaarlijke ogen. Wolvenogen! Paniek overweldigde haar toen het vuur haar verteerde en ditmaal verloor ze echt het bewustzijn.
Fox holde hijgend de hoek om en bolde dan puffend uit toen hij zag dat zijn meester het meisje te pakken had gekregen. Even was hij opgelucht dat het toch nog zo goed was afgelopen, maar dan realiseerde hij zich dat hij het bijna had verknald. Verdomme, wat zou hij hebben gedaan als zijn meester niet ineens was komen opdagen? Dat wicht zou zo naar Lacroix zijn gerend en dan zou ze z’n meester hebben aangegeven. Hoe had hij het zo kunnen verknoeien?
Gelukkig voor hem keek Griffith niet naar hem om. Fox’ meester zat naast het meisje gehurkt en stak voorzichtig zijn hand naar haar uit alsof hij bang was om haar aan te raken. Leefde ze nog? Fox kon het weinig schelen. Hoe minder mensen er bij hun zaakjes betrokken waren, hoe beter. De omzichtigheid waarmee Griffith het meisje echter behandelde, verbaasde Fox. Sinds wanneer schrok de zwarte man er voor terug om iemand de keel over te snijden? Hij wist toch dat ze geen keuze hadden? Het meisje had hen gezien en was een lastige getuige.
“Sir...” Fox aarzelde. Griffith moest toch weten dat het meisje de brief had? Waarom had hij hem nog niet teruggenomen? “Sir?” Waarom maakte hij er geen komaf mee? Straks zou iemand hen zien. “Sir, als u niet...” Griffith keerde zich met een ruk om. “Ik weet het,” siste hij onbeheerst. Fox sprong geschrokken achteruit alsof die beestenogen hem gebeten hadden.
De tanden zonken terug weg achter Griffiths lippen en de zwarte man nam een besluit. Met tegenzin begon hij de vest van het meisje open te knopen en hij haalde er de brief vanonder. Fox haalde opgelucht adem en wachtte verder af. Weer aarzelde Griffith. Dan stak hij zijn armen voorzichtig onder het meisje en kwam recht. Fox keek zijn meester vragend aan, maar Griffith negeerde hem. Er lag een onwezenlijke blik op Griffiths gezicht alsof hij zelf niet wilde weten wat hij aan het denken was. Hij liep Fox voorbij en besteeg zijn paard.
Hoofdstuk 4
1. Langzaam maar zeker opende Catherina de ogen.
“Derache!” zei een opgeluchte stem, “ze komt terug bij.”
Catherina kreunde en raakte haar voorhoofd aan. “Waar ben ik?” zuchtte ze en ze probeerde recht te komen. Zachte handen kwamen haar direct te hulp en ondersteunden haar. “Je bent hier, veilig, bij ons,” zei iemand geruststellend. Bij wie? Catherina kwam terug tot haar positieven en herinnerde zich met een schok weer wat er was gebeurd. “De brief!” Ze voelde onder haar jas en haalde opgelucht adem: hij was er nog.
“Rustig maar,” klonk het sussend, “je hebt een flinke dreun tegen je hoofd gekregen...” Catherina keek opzij en zag plots dat het Jean-Filip was die haar ondersteunde. “Jean-Filip?” “Maak je niet ongerust,” zei de jongen glimlachend, “alles is in orde.” “Maar...” Verbaasd keek ze rond en zag dan pas dat ze in het huis van de oude dokter was. En nog maar nauwelijks had ze het gedacht of dan verscheen dokter Derache ook zelf.
“Ah, bijgekomen?” zei de oude dokter opgetogen. “Dat is goed. Ik dacht al dat je er een nachtje over ging slapen.” Catherina ging onthutst rechtop zitten. “Hoe ben ik hier geraakt? Wat is er gebeurd?” “Kalm maar. De raadgever van mijn moeder, Jago, heeft je hier gebracht. Hij zag dat je werd aangevallen in een steeg en heeft je net op tijd kunnen redden.” “Hij bracht me naar hier?” “Ja, de bandiet die je aanviel schijnt je zwaar te hebben aangepakt.” “Ik kan me er niks meer van herinneren...”
Catherina zakte achteruit in de zetel. “O mijn hemel, ik had dood kunnen zijn...” “Rustig maar, het is voorbij. Wat is er gebeurd?” Het duurde even voor ze antwoordde, maar dan knoopte ze haar jas los en haalde de brief boven. “Mijn paard was ziek, dus ik kwam te voet. Een man hield me tegen en zei me dat hij mijn hulp nodig had. Toen hij me deze brief gaf, kwam er plots een andere man te voorschijn. Hij achtervolgde me en die heeft me tenslotte bewusteloos geslagen.”
“Je had geluk dat Jago daar toevallig in de buurt was. Waarom liet je je in hemelsnaam aanspreken door een wildvreemde? Je had dood kunnen zijn.” “Omdat het redelijk belangrijk was wat hij me vroeg... Hij zei dat hij de naam kende van een dubbelspion en hij vroeg me de hertogin van Carnières te contacteren omdat hij voor haar werkte. Hij gaf me een brief mee waarin alles zou staan.”
Catherina keek de prins hard in de ogen. “Je had me moeten zeggen dat mijn vader voor je moeder werkte. Ik had het recht te weten dat hij vermoord was.” Jean-Filip keek haar geschokt aan. “Ik... ik...” “Wist je het, Jean-Filip?” zei Catherina ernstig. “Wist je het?”
“Hij wist het,” antwoordde dokter Derache rustig in Jean-Filips plaats, “maar je moet hem niks verwijten want ik wist het ook.” “Jij ook?” “Ik ook, maar ik had er mijn redenen voor om het niet te vertellen. Je was een kind toen het gebeurde en ik wou je beschermen. Als je er achter was gekomen, had je misschien stommiteiten gedaan. Neyrelle De Nechoir is niet iemand waar je zomaar mee afrekent.”
“Al die jaren,” zei Catherina ontgoocheld, “al die jaren wist je wie hem had vermoord en nooit heb je er ook maar aan gedacht me de waarheid te vertellen, die keren dat ik je er om vroeg?” “Catherina,” zei Derache, “wat zou je in mijn plaats hebben gedaan? Je vader zou het me nooit vergeven hebben als ik je in zijn zaken had betrokken.” “Maar ik weet het nu wel en nu wil ik de volledige waarheid weten. Jullie hebben allebei tegen me gelogen en dat had me mijn nek kunnen kosten deze avond!”
“Ik denk niet dat mijn moeder me zou toelaten je iets over Neyrelle te vertellen,” zei Jean-Filip, maar dokter Derache kneep de jongen berustend in de schouder. “Je moeder en de Bethune proberen dit geheim te houden omdat ze bang zijn dat het land anders in chaos wordt gestort. Je kunt het Catherina vertellen. Zoals ze zelf zei: ze heeft er recht op. Kapitein Montfort was haar vader.”
Jean-Filip zuchtte en keek dan terug naar Catherina. “Goed dan.... Maar waar kan ik beginnen...” “Neyrelle De Nechoir,” hielp dokter Derache hem. “Neyrelle,” zei Jean-Filip, “Neyrelle De Nechoir is...” “Ja?” “... niet bepaald een vreemde voor onze familie...” “Een familielid?” vroeg Catherina. Jean-Filip knikte. “De zuster van mijn moeder.” “Een Lacroix?” zei Catherina verrast.
“Ja,” zei dokter Derache, “er waren twee zusters waarvan de hertogin de oudste was en Neyrelle de jongste. Neyrelle reisde op een keer naar Wails toen de grenzen er nog niet gesloten waren. Daar kwam ze in contact met een edelman genaamd Marcos De Nechoir. Hij is de man die bijna vijfentwintig jaar geleden de macht in Wails greep, de koning buitenspel zette en de hele handel inpalmde. Hij is een van de machtigste heersers op het Welshe continent en wellicht ook de gevaarlijkste.
Marcos De Nechoir kwam er al snel achter dat Neyrelle verwant was aan het Lenioonse koningshuis. Hij ontdekte dat haar grootvader Baudouin II de Grote ooit twee keer gehuwd was. Uit zijn eerste huwelijk met Marguerite Condé stamden de La Fontaines af en uit zijn tweede huwelijk met Anne Lacroix, de Lacroix’. Antoinette La Fontaine was de laatste afstammeling uit dat eerste huwelijk en zij trouwde met de Bethune. Antoinette en de Bethune bleven echter kinderloos en Marcos De Nechoir dacht dat hij daar zijn voordeel met kon doen.
De Nechoir begon Neyrelle het hof te maken en omdat Neyrelle aangetrokken werd door zijn hang naar macht, liet ze zich inpalmen. Niet lang nadat ze elkaar voor het eerst hadden ontmoet, trouwden ze met elkaar. Daarna begonnen ze plannen te maken om de troon van Lenion te kunnen veroveren.”
“Enkele jaren later bezocht Neyrelle terug Lenion onder het mom van een familiebezoek. Het was niet per toeval dat Neyrelle net dat ogenblik had uitgekozen om haar zuster te bezoeken. Ze had vernomen dat de koningin tegen alle verwachtingen in zwanger was geworden en dat betekende dat Neyrelles kansen op de troon waren verspeeld. De koningstitel zou immers enkel zijn teruggekeerd naar de Lacroix’ zolang er geen opvolger was.
Ze hebben je wellicht verteld dat de koningin gestorven is toen ze op een keer op statiebezoek ging overzee en haar schip met man en muis verging. In werkelijkheid zat Neyrelle achter de dood van de koningin. Ze ontvoerde de koningin en bracht haar om. Ze probeerde ook mijn moeder om te brengen omdat zij naast de koningin nog de enige was die tussen haar en de troon stond. In haar poging om mijn moeder te vergiftigen, was het helaas mijn vader die per ongeluk de dodelijke dosis innam.
Na die verschrikkelijke gebeurtenissen begrepen mijn moeder en koning de Bethune dat Neyrelle en Marcos De Nechoir een gevaar voor Lenion betekenden. Ze wisten dat Neyrelle aanspraken kon maken op de troon van Lenion. Dus moesten ze beginnen nadenken hoe ze er voor konden zorgen dat Neyrelle – en via haar Marcos De Nechoir – niet meer in aanmerking kwam voor de opvolging.”
“Na de plotse dood van de koningin begon er in Lenion een heftige discussie over de troonsopvolging. Als je de geschiedenis van Lenion kent, dan weet je dat er altijd discussies zijn geweest tussen het koningshuis en de baronnen om de macht over Lenion. De baronnen hebben heel veel van de zeevaartmonopolies in handen en kunnen veel eisen van de kroon. De La Fontaines waren er altijd in geslaagd de baronnen in toom te houden, maar nu de koningin was gestorven, leek die machtsbalans verstoord te zijn. De baronnen zagen het als een mogelijkheid om zelf een gooi naar de kroon te doen en de Bethune zag zich geconfronteerd met een aankomende burgeroorlog. Koning de Bethune maakte daarop duidelijk dat de beslissing over de troonsopvolging bij hem lag en bij niemand anders. De baronnen en de koning schaarden zich bij elkaar rond de tafel en begonnen te overleggen wie de Bethune zou moeten opvolgen na hem.
Uit die gesprekken volgden twee belangrijke afspraken. Er werd beslist dat geen van de baronnen de La Fontaines zou opvolgen. De Bethune moest hard zwoegen om dat gedaan te krijgen, maar uiteindelijk kon hij de baronnen doen begrijpen dat als hij een van hen eruit koos er altijd een ander geslacht zou zijn dat die keuze zou aanvechten. Daarom leek het logischer dat een tak verwant aan de La Fontaines hem zou opvolgen en dat waren natuurlijk de Lacroix’. Zij stamden uit hetzelfde geslacht als de La Fontaines en ze waren machtig genoeg om de baronnen in toom te houden.”
“Mijn moeder en koning de Bethune wisten dat dat betekende dat Neyrelle aanspraak kon maken op de troon. Daarom bouwden ze extra clausules in. Koning de Bethune besliste dat enkel iemand van het mannelijke geslacht uit de lijn van Baudouin II de Grote hem kon opvolgen. Mannelijke geslacht betekende dat Neyrelle onmiddellijk werd uitgeschakeld als kandidaat, uit de lijn van Baudouin II betekende dat Marcos De Nechoir niet kon meedingen via zijn huwelijk met Neyrelle.
Omdat ook mijn moeder als mogelijke opvolger werd uitgeschakeld, betekende dat automatisch dat ik opvolger zou worden. Ik was toen nog maar een jaar oud en mijn moeder vreesde voor mijn leven. Bovendien bestond de vrees dat ook Neyrelle een zoon zou krijgen. Daarom gaf koning de Bethune toe aan een andere eis die de baronnen hem stelden. Zolang ik niet volwassen was, zou ik niet de enige mogelijke opvolger zijn van koning de Bethune. Ik kon immers nog sterven en daarom was het beter nog een aantal andere kandidaten achter de hand te houden.
De baronnen beslisten dat ik pas de officiële opvolger zou worden van koning de Bethune als ik getrouwd zou zijn. Ze wilden die conditie niet koppelen aan leeftijd omdat ze vreesden voor een nieuwe opvolgingskwestie als ik niet zou trouwen. Door aan die conditie toe te geven, maakten koning de Bethune en mijn moeder meerdere kandidaten mogelijk. Daardoor konden ze voorkomen dat De Nechoir een aanslag liet plegen op mijn leven en toch nog zou proberen mee te dingen naar de troon.
Mijn moeder en de Bethune beseften natuurlijk dat dat niet voldoende was om De Nechoirs ambities te stoppen. Neyrelle wou nog altijd mijn moeder uit de weg ruimen en Marcos wou nog steeds op de troon van Lenion komen. Het leek weinig waarschijnlijk dat de De Nechoirs Lenion met rust zouden laten en daarom werd het tijd om tegenmaatregelen te nemen. Er werd een spionagenetwerk opgezet om Neyrelle en Marcos De Nechoir uit Lenion weg te houden, terwijl anderzijds ook geprobeerd werd om hun macht in Wails zelf te ondergraven.
In het noorden van Wails vecht de wettelijke kroonprins al sinds jaar en dag tegen Marcos De Nechoir met geld en wapens dat uit Lenion afkomstig is. Tegelijkertijd hebben we ook spionnen in Lenion om De Nechoirs stappen in de gaten te houden.
Jouw vader, Catherina, was het hoofd van de organisatie die mijn moeder en koning de Bethune oprichtten. Met de Megafor voer hij voortdurend tussen Lenion en Wails in om Marcos De Nechoirs macht te breken. Zijn mannen waren zowel in Wails als in Lenion actief en een groot deel van hen waren bemanningsleden van de Megafor. Dokter Derache was een lid van Montforts organisatie, net als Jago, de man die je vader later is opgevolgd. Kapitein Montfort was mijn moeders grootste steun in haar strijd tegen Neyrelle en Marcos De Nechoir en wellicht ook haar meest toegewijde helper…
Je vaders trouw aan Lenion moet bijzonder groot zijn geweest want op een dag deed hij iets wat Lenion redde, maar hem zijn nek kostte. Tijdens een opdracht in Wails kwam je vader er achter dat Marcos De Nechoir een coup aan het voorbereiden was. Marcos De Nechoir was er in geslaagd om een aantal van zijn spionnen op belangrijke posten in Lenion te zetten. De kapitein wist desondanks niet om welke functies en personen het ging. Daarom vatte Montfort het gevaarlijke plan op om op zijn beurt in De Nechoirs vertrouwenskring te infiltreren.
Hij slaagde erin Neyrelle De Nechoir te misleiden en ontfutselde van haar de lijst met namen. Zodra hij wist wie er betrokken was in de coup, liet Montfort, Wails voor wat het was en snelde hij op de Megafor terug naar huis. Hij liet De Nechoirs mannen in Lenion arresteren en verhinderde zo een staatsgreep. Mijn moeder en koning de Bethune waren kapitein Montfort voor eeuwig dankbaar en zullen dat waarschijnlijk ook altijd blijven…”
“Montfort wist dat hij zich de wraak van de De Nechoirs op de hals had gehaald. Neyrelle was woedend om Montforts verraad en voer incognito naar Lenion op bevel van haar man. Toen je vader merkte dat Neyrelle naar Lenion was gekomen, dook hij tezamen met jou onder op het platteland.
Maar toen je vader op een dag naar Havre kwam, vond Neyrelle hem toch en nam ze hem gevangen. Toen ik en de andere mannen van de Megafor hoorden dat de kapitein was verdwenen, hebben we met man en macht naar hem gezocht om hem terug te vinden. Tegen die tijd was het helaas al te laat: Neyrelle had hem al vermoord en voor dood achtergelaten aan de kades van Havre…”
Het werd stil in dokter Deraches kamer. Catherina staarde voor zich uit terwijl ze aan haar vader dacht. Ze had altijd geweten dat er meer aan de hand met hem was geweest dan op het eerste zicht leek. Ze had dikwijls aan de andere kant van de deur gestaan als haar vader met zijn mannen aan het vergaderen was geweest. Ze had ook geweten dat haar vader bang was geweest, die keer nadat hij van zijn laatste zeereis was teruggekomen. Hij had wellicht geweten dat Neyrelle De Nechoir achter hem aan zou komen.
“Neem die brief, Jean-Filip,” zei ze zacht, “en zoek uit wie Neyrelles helper is. En als je die verrader hebt gevonden, vindt dan ook Marcos De Nechoir en na Marcos De Nechoir, Neyrelle. En als je ze allemaal hebt gevonden, reken dan met hen af, voor altijd.”
2. In de stal van dokter Deraches huis stonden twee paarden te wachten, het ene zwart, het andere wit. Jean-Filip liep naar de schimmel en steeg op. Hij klopte het paard in de nek en maakte dan aanstalten om door te rijden. “We rijden terug naar Carnières, Jago,” zei Jean-Filip, schijnbaar in het niets. Even kwam er geen antwoord. Dan klonk er een stem in het donker. “Is het meisje in orde?” Jean-Filip glimlachte en zei: “Het was maar een buil… Ik moet zeggen dat ik het niet gewend ben je bezorgd te zien, vriend. Word je soms sentimenteel op je oude dag?”
De man die in het duister van de stal stond, bewoog. Het was bijna griezelig hoe kalm de man was. “Weet ze wie haar aanvaller is?” Jean-Filip knikte en antwoordde: “Een van Neyrelles mannetjes. Catherina kreeg een brief toegestopt waarin de naam van een infiltrant zou staan en werd daarom aangevallen. Het had niet veel gescheeld of ze was hem weer kwijt geweest als jij haar niet had gered.”
Onverstoord liep Griffith naar zijn paard en steeg op. “Hebt u de brief gelezen?” “Ja, maar het is niet helemaal duidelijk wie nu juist die mol is en wie deze brief heeft geschreven. Ik denk dat we de zaak verder zullen moeten uitspitten vooraleer deze brief zijn waarde heeft bewezen.” “Het meisje kent zelf niet de naam van de verrader?” “Nee, de man die haar de brief heeft gegeven, heeft wel de schuilnaam van de infiltrant gegeven maar niet zijn echte naam. Hij moet er vanuit zijn gegaan dat de naam in de brief stond.”
Griffith reed zijn paard naast dat van de prins. “Er is nog wel een bijkomend probleem,” zei Jean-Filip ernstig. “De handlangers van Neyrelle zijn blijkbaar op de hoogte van de brief. Vroeg of laat zullen ze te weten komen dat Catherina die brief heeft gekregen en zullen ze haar komen zoeken. Ik ben bang voor haar veiligheid en vroeg me af of we niks voor haar konden doen.”
Griffith leek nauwelijks geïnteresseerd. “Weet het Montfort meisje wie u bent?” “Ja, ik heb het haar wel moeten vertellen.....” “Weet ze dat haar vader in dienst was van uw moeder?” “Ja, ze weet ook om welke reden hij werd vermoord.” De zwarte man knikte. “Dan weet ze voldoende om betrokken te zijn. Ik zal aan uw moeder vragen om het meisje naar het slot te brengen zodat ze tenminste veilig is.”
Jean-Filip reageerde opgelucht. “Werkelijk? Ik was bang dat je er tegen zou zijn.” Griffith keek hem nietszeggend aan. “Waarom zou ik er tegen zijn?” De prins voelde zich betrapt. “Nee, ik dacht het maar,” herstelde hij zich, “ze is nu niet bepaald iemand uit onze kringen.” Griffith gaf hem een lange schattende blik en zei tenslotte: “Wat is die vrouw voor u?” Jean-Filip schrok van die vraag en zei: “Niks, helemaal niks. Maar ik dacht dat we het haar vader wel verschuldigd waren.” De raadgever leek dat antwoord op zijn waarheid te schatten en Jean-Filip hield zijn adem in. Het leek alsof de zwarte man zijn gevoelens als een boek las en Jean-Filip vreesde dat hij terug zou komen van zijn besluit. “We zullen zien wat de hertogin zegt,” zei Griffith en hij keerde zijn paard zonder nog om te kijken.
3. Het was al halverwege de morgen toen Catherina eindelijk wakker werd. Nadat dokter Derache haar naar huis had teruggebracht, had ze zich neergelegd in bed. Ze had een hele nacht liggen woelen en was maar heel laat in slaap gevallen. Ze had liggen denken aan haar vader en de rol die hij had gespeeld als hoofd van het spionagenet. Hij had elke dag opnieuw zijn leven gewaagd voor zijn land tot het hem zijn leven had gekost. Catherina kon maar niet uitmaken of ze er beter mee was dat ze de waarheid nu kende. Wellicht wel. Er waren zoveel kleine dingen die nu ineens betekenis kregen. Maar tegelijkertijd zou het haar vader niet terugbrengen.
Catherina was er zich van bewust dat haar eigen leven nu ook een stuk complexer was geworden. Ze was nu betrokken in het steekspel tussen de hertogin en de koning enerzijds en Neyrelle De Nechoir en haar man anderzijds. Neyrelle was wellicht nog altijd op zoek naar de brief waarin de naam van haar helper stond en vroeg of laat zou ze te weten komen dat Catherina die in handen had gekregen. Catherina twijfelde er niet aan dat de hel zou losbreken als Neyrelle de naam Montfort te horen kreeg. Ze hoopte dan ook dat dokter Derache gelijk had dat de hertogin haar vast en zeker in bescherming zou nemen.
Catherina vroeg zich af wat voor vrouw Neyrelle was. Ze had Catherina’s vader gedood dus moest ze iemand zijn zonder hart. Catherina wenste dat Neyrelle gruwelijk gestraft zou worden voor de dood van haar vader, al zou ze het zelf met haar blote handen moeten doen. Tegelijkertijd was Catherina bang voor de haat die ze in zichzelf voelde. Het herinnerde haar aan een discussie die haar vader ooit gehad had met de zwarte jongen toen die nog op hun kasteel had gewoond.
Ze hadden rond de tafel in het salon gezeten, haar vader met haar op zijn schoot, Thomas de bootsman aan haar linkerkant, dokter Derache aan de rechterkant en de jonge man rechtover haar. Het was de eerste keer dat ze hem had gezien. Hij droeg aftandse kleren en had een wit, bitter vertrokken gezicht. Ze was bang geweest van die donkere ogen en dat was er niet beter op geworden tijdens het gesprek.
Hij was ijzig kalm geweest, maar op een woeste manier die haar doodsbang had gemaakt. Hij had snijdende opmerkingen gemaakt. Hij had gezegd: ‘bloed om bloed. Wie mijn bloed raakt, zal met bloed betalen.’ Haar vader had bars geantwoord en ze waren in een ruzie verwikkeld geraakt. Haar vader had geprobeerd om op hem in te praten maar zonder resultaat. Het gesprek was uiteindelijk zo heftig geworden dat de jongen plots was opgesprongen en had geroepen: “Ik wil mijn wraak.” En toen was het eensklaps stil geworden en Catherina was in tranen uitgebarsten. Haar vader had haar haastig gesust en naar bed gebracht.
Catherina was nooit vergeten wat voor haat had geklonken in de stem van de jongen. Het maakte haar bang en ze had zich voorgenomen nooit zo bitter te worden. De haat die ze nu voelde tegenover Neyrelle verraste haar dan ook...
Suf stond Catherina op. Ze vroeg zich af waarom het personeel haar niet had wakker gemaakt. Ze was kwetsbaar in haar slaap en bovendien was het vreemd dat ze haar gewoon hadden laten uitslapen. Catherina verfriste zich en kleedde zich aan. Op dat moment werd er aangeklopt op haar deur. Even hield Catherina haar adem in, dan beheerste ze zich en riep ze ‘binnen’.
Het was gelukkig maar haar neef Laurent die binnenkwam. Hij keek haar schuchter aan en zei: “Er is iemand voor jou beneden...” Neyrelle, flitste het door Catherina’s hoofd. Nee, dacht ze dan, Jago, of een van Jago's mannetjes. “Wie is het?” “Een of andere rechter. Hij heeft een heel escorte bij zich.” Catherina keek haar neef vreemd aan. Een rechter, wat kwam die hier doen? “Weet je wat hij wil?” vroeg ze. Laurent wachtte even met antwoorden en glimlachte dan. “Hij is gestuurd door een hoge ome om je je erfenis terug te geven.”
Catherina keek Laurent stomverbaasd aan. Dat was wel het laatste waar ze zich nog aan had verwacht. “Mijn erfenis...” Dat moest Jean-Filips toedoen zijn. Hij moest er in geslaagd zijn het testament te vinden... Ze sloeg de handen voor de mond van verbazing.
Laurent was blij voor zijn nichtje. Ondanks het feit dat hij wellicht de kans had gemist om zelf ooit rijk te worden, was hij gelukkig voor zijn nichtje. Een en ander had er ook wel mee te maken dat hij zijn vader nog nooit zo beduusd had gezien. Het bericht van de rechter had de grond van onder de voeten van de voormalige graaf gehaald. Laurent vond het niet meer dan het gepaste loon voor zijn vader.
“Er zijn ook andere mannen beneden,” zei Laurent dan. “Ze zeiden dat ze je ergens zouden onderbrengen dat je nieuwe status waardig is. Ze zeggen dat je in bescherming wordt genomen door de hertogin van Carnières.”
Dat moest een schok zijn geweest voor haar oom, dacht Catherina: Carnières. Alleen Jean-Filips naam ontbrak nog om Simon Montfort helemaal ongelukkig te maken. “Hoe ben jij betrokken geraakt bij de Lacroix’?” vroeg Laurent. “Had je vader nog een gunst tegoed van hen?” “Mh... Je zou zoiets kunnen zeggen. Zullen we naar beneden gaan?”
Catherina had zich nog nooit zo vreemd gevoeld als toen ze de trap afliep naar de woonkamer. Ze zag al die ogen die op haar gericht waren en begreep het nauwelijks. In heel haar leven was ze genegeerd, bespot en gebruikt geweest in deze kamer. Nu zag ze niks dan respect in de ogen van de mannen aan haar voeten. “Juffrouw Montfort,” zei een man met zachte ogen. Catherina vroeg zich af of dit Jago was, rechterhand van de hertogin en mentor van de prins.
De man kuste haar hand en zei: “Mijn naam is Walleyn. Ik werd ter hulp ingeroepen door de ridder Jago om een erfeniskwestie voor u te regelen. Het is mij een eer om u te melden dat deze in uw voordeel werd beslecht. U wordt hersteld in uw titel van gravin van Laval en de bijbehorende privileges.” Catherina wierp een blik op haar oom. Die zat bleek weggetrokken in een fauteuil en weigerde haar aan te kijken. “Ik wil u bij deze feliciteren,” zei de rechter warm en schudde haar hand.
“Het spijt me als ik even niks weet te antwoorden,” zei Catherina, “maar dit is allemaal vrij plots.” “Dat begrijp ik zeker,” zei de rechter, “u hoeft zich niettemin geen zorgen te maken. Alles werd reeds voor u geregeld door de heer Jago.” “Ik zal hem eeuwig dankbaar zijn.”
“De heer Jago vroeg mij ook om u te zeggen dat u wordt uitgenodigd door de hertogin Lacroix op haar slot. Er staat een koets buiten op u te wachten. Als u wilt kunt u dus uw bagage gaan klaarmaken.” “Is de heer Jago hier ook?” “Nee, maar hij heeft wel voor een escorte gezorgd. Hij liet ook weten dat u enkel het allernoodzakelijkste hoeft mee te nemen. Voor de rest wordt gezorgd op het hertogelijke slot.” Het hertogelijke slot, dacht Catherina, Jean-Filip was daar...
Catherina trok snel naar boven en opende haar kasten. Ze wist even niet wat ze wel of niet moest meenemen. Veel had ze sowieso niet, maar ze kon ook niet helemaal zonder kleren op het hertogelijk slot aankomen. Ze liet haar markt- en keukenkleren hangen. Die zou ze toch nooit meer nodig hebben als het wat meezat. De rest gooide ze op haar bed tot een meid met een koffer kwam.
Catherina ging op zoek naar persoonlijke bezittingen, maar kwam tot de conclusie dat ze niet zoveel had dat echt van haar alleen was. Alles dat ze ooit uit het grafelijke kasteel had meegenomen, had haar oom al lang geleden verkocht of weggegeven, maar dat gaf niet. Het meeste daarvan was speelgoed geweest en dat had ze nu niet meer nodig.
Wat ze wel wilde meenemen was de halsketting die haar vader haar had gegeven vlak voor zijn dood. Catherina zocht alle potjes en doosjes af maar vond de hanger nergens terug. Catherina vond het vreemd, maar plots daagde het haar wat er met de hanger was gebeurd. Ze had de hanger gisteren gedragen, dus was die wellicht afgerukt in het gevecht met Neyrelles handlanger. Catherina voelde een steek van pijn door het verlies en ging dan verder met inpakken.
Toen ze klaar was zag ze Laurent bij haar deurpost rondhangen. “Klaar?” vroeg hij. Catherina knikte. “Dus ga je?” Catherina glimlachte. “Je kan me altijd komen opzoeken.” “Mja... Ken je de hertogin?” “Nee, maar misschien komt dat nog wel.” Laurent bleef haar turend aankijken. “Ik denk dat je een vrijer hebt die je helpt.” Catherina moest lachen. “Misschien.” Laurent peuterde aan de deur. Blijkbaar zou hij niet weggaan tot hij de kern van de zaak had doorgrond. “Is hij zwart?” “Zwart?” “Je weet wat ik bedoel: zwart haar.” “Nee, helemaal niet zelfs.” Laurent draaide zich om en liep de trap af. “Het moet ‘m zijn nochtans,” mompelde hij.
Een paar mannen kwamen naar boven, gekleed in de kleuren van Lacroix. “Gravin Montfort? Bent u klaar?” Catherina knikte en toonde de koffer. Twee van de mannen namen hem vast en ze liepen naar beneden. Catherina’s oom stond nog steeds beneden en keek Catherina groen van afgunst aan. Toen hij Catherina’s koffer herkende, werd hij nijdig omdat ‘dat wicht ook dat nog van hem durfde afnemen’. Alleen durfde hij het niet in zoveel bewoordingen te zeggen in de buurt van de drie andere mannen.
Toen ze eindelijk buiten waren, riep de voormalige graaf: “Denk maar niet dat je hier nog ooit een voet zal binnenzetten.” En hij sloeg de deur dicht. Een van de mannen naast de koets grinnikte en zei: “Die is ook nog altijd niet veranderd.” Catherina keek naar hem op en fronste de wenkbrauwen. De oudere man was gekleed in de kleuren van Lacroix, maar zijn gezicht was te verweerd om van een soldaat of lakei te zijn. Hij keek haar met pretoogjes aan en zei: “Nou Catje, dat bewijst nog maar eens dat manieren niet te koop zijn.”
Zodra hij haar naam zei, wist Catherina wie hij was. “Thomas,” zei ze zacht, de oude bootsman van de Megafor. En dan riep ze: “Thomas!” en ze wierp zich om zijn hals. Thomas lachte hartelijk en gaf haar een warme knuffel. “Ik zie dat je behoorlijk gegroeid bent.” “En jij? Hemel, wat is er met jou gebeurd?” Ze had Thomas niet meer gezien sinds haar oom hem aan de deur had gezet. Ze had altijd gedacht dat hij zich op een ander schip had laten aanmonsteren nadat de Megafor was verkocht. Niets bleek minder waar te zijn want nu stond hij hier, gekleed als een soldaat.
“Wat? Zie ik er zo lelijk uit?” “Je bent geen haar veranderd. Wat doe jij hier? Sinds wanneer werk jij voor de hertogin? O, wat ben ik blij je te zien!” “Ik ben ook blij je te zien, prinses,” zei Thomas. “Toen ik hoorde dat je op het hertogelijke slot werd uitgenodigd, heb ik onmiddellijk aangeboden om je te komen halen.” Catherina gaf hem nog een knuffel, gewoon om te zien of hij wel echt was. “Ik ben zo gelukkig.”
De koffer was intussen ingeladen dus werd het tijd om te vertrekken. Laurent was ook naar buiten gekomen. Vlug nam ze afscheid van haar neef. Ze vertelde hem dat hij het altijd mocht laten weten als hij iets nodig had, maar Laurent mompelde maar wat. Van zijn vader profiteren, was een ding, van Catherina een ander. Hij zou wel weten hoe zich te rooien.
Toen stapten ze in. Catherina wuifde naar Laurent tot hij uit gezichtsveld was verdwenen en liet zich dan achterover zakken. Thomas leek in zijn sas te zijn. “Het is goed je terug te zien, Catje.” “Je hebt er geen idee van hoe blij ik ben jou terug te zien. Werk je nu voor de hertogin?” “Ongeveer. Omdat ik je vaders rechterhand was, werk ik als een soort adviseur op het slot, maar veel meer dan rondlummelen doe ik daar niet.” “Werkelijk? Ben je dan geen bootsman meer?” “Och, ja en nee,” zei Thomas, “soms vaar ik mee op een van de schepen van de hertogin, maar nooit als bootsman.” “O, ze weten niet wat ze missen. Je was de beste bootsman ooit.” Thomas glunderde.
“Zal ik de hertogin zien op het slot?” vroeg Catherina. “Misschien, ze heeft het meestal druk. Zij heeft wel de opdracht gegeven je te laten ophalen. Als ik het goed begrijp, heb je jezelf in de nesten gewerkt.” Catherina knikte en vertelde Thomas dan wat er gisteren was gebeurd in de steeg en naarmate haar relaas vorderde werd Thomas’ blik donkerder.
“Dus Neyrelle heeft zich weer eens geroerd,” zei hij tenslotte. “Het is jammer dat je op zo’n manier met die heks te maken moet krijgen. Ik hoop dat ze op een keer echt eens naar de hel loopt.” “Jean-Filip zei dat ze gevaarlijk is...” “Die onbetrouwbare teef heeft je vader vermoord,” knarsetandde Thomas, “en ik zal vervloekt zijn als ze daar niet ooit voor zal boeten. Nadat ze je vader doodde ben ik een tijd uit de organisatie geweest. Ik ben maar teruggekomen omdat Jago het me vroeg. Ik weet dat haar man onze echte vijand is, maar het is Neyrelle die ik uit de weg wil ruimen.”
Toen tastte Thomas in zijn zakken. “Hier, ik heb iets voor je meegebracht. Ik zou willen dat je het altijd met je meenam als je je buiten de muren van het slot begeeft.” Het was een klein pistool, nauwelijks groter dan haar hand. Catherina keek er aarzelend naar. Ze had altijd een pistool mee op weg genomen als ze ’s nacht naar Havre uitreed, maar dat was nooit geladen geweest. Dit was een pistool dat bedoeld was om te gebruiken. Toch nam Catherina het aan. De tijden waren aan het veranderen.
Toen Catherina aankwam op het hertogelijk slot stond Jean-Filip haar al op te wachten. Catherina kon zien hoe blij hij was met haar aankomst, maar ook dat hij zich inhield tot ze alleen waren. Hij zei dat hij een aantal vertrekken voor haar had laten klaarmaken en nam haar met zich mee. Toen Catherina de vertrekken zag, moest ze even vragen of dit echt allemaal voor haar was. Jean-Filip grijnsde en liet Catherina dan de garderobe zien die hij voor haar had laten aanrukken. Jean-Filip zei dat hij de vrijheid had genomen om haar te kleden naar de stijl van het slot. Catherina staarde haar ogen verbijsterd uit bij het zien van zoveel kleren.
Jean-Filip vertelde haar dan dat ze de hertogin bij het avondeten zou ontmoeten. De hertogin was blijkbaar nieuwsgierig wie het meisje was dat het tegen Neyrelle had durven opnemen. Catherina wist dat het zou afhangen van die eerste indruk of ze kon blijven op het slot of niet. Ze had zichzelf voorgenomen niks te laten blijken van haar genegenheid voor de prins. Ze zou hoffelijk zijn maar voor de rest de nodige afstand in acht nemen.
Intussen was iedereen volop aan het zoeken naar Neyrelles infiltrant. De brief had uiteindelijk geen interessante gegevens opgeleverd. Er stond wel iets in over een verrader, maar wie hij was konden ze er niet uit opmaken. Iedereen was dan ook erg teleurgesteld, maar dat betekende niet dat de hertogin het zo snel opgaf. Guy had immers aan Catherina verteld dat de naam van de spion ‘Raul’ was en misschien konden ze aan de hand daarvan meer ontdekken.
Een spoor kon mogelijk de landjonker Degrelle zijn. De man was onlangs op tragische wijze omgekomen in een brand. Normaal gezien zou de hertogin er geen aandacht aan hebben besteed. Alleen was het zo dat dezelfde Degrelle haar een tijd geleden had proberen te contacteren in verband met haar zuster. De hertogin had toen geweigerd hem te woord te staan omdat ze geen nieuwsgierigheid duldde. Nu vroeg ze zich af of hij haar misschien iets had proberen te vertellen. Zijn plotse dood was immers meer dan verdacht, ook al omdat alleen het lichaam van Degrelle was teruggevonden in zijn huis en geen van zijn bedienden. De hertogin gaf dan ook aan haar raadgever de opdracht te achterhalen of Degrelles bedienden misschien meer wisten...
Jean-Filip vertelde Catherina dat ze het gerust aan de raadgever konden overlaten om de verrader te vinden. Die man was een dog, zei Jean-Filip, en niks was onmogelijk voor hem. Als hij de verrader niet kon vinden, dan kon niemand het. Catherina hoopte dat Jean-Filip gelijk had. Want eens ze de verrader hadden gevonden, waren ze al een stap dichter gekomen bij Neyrelle. En dat was de enige persoon die Catherina interesseerde op dat ogenblik. Catherina hoopte dat de raadgever van de hertogin zijn speurwerk ter harte nam...
Hoofdstuk 5
1. “Montfort...”
De gedachte was van Neyrelle De Nechoir, zuster en vijand van het huis Lacroix en koning de Bethune.
Catherina Montfort, de dochter van kapitein Montfort...
Neyrelle kon zich de tijd herinneren dat Catherina’s vader nog in leven was geweest. Toen was het meisje nog maar een kind geweest.
Neyrelle keek door een van de ramen van de burcht naar buiten. Voor haar strekten de groene Welshe bossen zich tot de einder uit. Het enige dat boven de wouden uitstak was de Arendsburcht zelf, het machtscentrum van Wails. De eeuwenoude burcht torende na alle oorlogen, drama’s en complotten nog steeds boven alles uit. Na alles dat was veranderd, was de burcht altijd dezelfde gebleven.
Montfort.
Als ze met de jonge kroonprins zou trouwen, dan zou dat zware consequenties hebben voor de hertogin en de koning dacht Neyrelle. Alles dat ze hadden proberen te voorkomen, zou dan uitkomen. Al hun plannen zouden ineenstorten en binnen de kortste keren zouden de twee grootste huizen van Lenion op de knieën zijn gedwongen. Griffith speelde het spel niet slecht, dacht Neyrelle tevreden, helemaal niet slecht.
Het enige gevaar was Catherina zelf. Catherina kende Griffith - tenminste ze had hem gekend voor hij Jago was geworden. Als ze hem ooit mocht tegenkomen, zou ze hem wel eens kunnen herkennen en wat dan? Catherina kende Griffiths echte naam en als ze die aan de hertogin vertelde, zou die wel eens kunnen begrijpen dat Griffith niet was wie hij voordeed te zijn. Neyrelle hoopte dat Griffith zo verstandig zou zijn uit de buurt van het meisje te blijven.
Griffiths laatste brief verried in ieder geval dat hij risico’s aan het nemen was, risico’s die Neyrelle niet van hem gewend was. Als je al zo lang op het scherp van de snee leefde als Griffith wist je natuurlijk wel wat de grenzen waren, maar de hertogin was ook niet blind. Griffith had geluk gehad dat die historie met de landjonker Degrelle zo goed was afgelopen. Hij had de tegenwoordigheid van geest gehad om al op voorhand een vervalsing te maken van die brief aan de hertogin. Natuurlijk stonden er wel wat details in die echt waren zoals zijn codenaam, maar voor de rest zou niemand vermoeden dat het niet de echte brief was. Neyrelle had kunnen weten dat dit op een dag zou gebeuren. Te veel mensen hadden Griffith gekend toen hij nog op de burcht had geleefd en wisten dat hij Neyrelle kende.
Op dat ogenblik hoorde Neyrelle de pas van een man in de gang. Ze keerde zich om en zag haar echtgenoot het vertrek binnenkomen. Marcos De Nechoir had de trekken van een zuiderling, maar zijn haar en huidskleur waren wit. Hij was een vreemd man, slank en lenig, met iets verraderlijks in zijn houding. Bovendien had hij opvallende ogen met een rode onderschijn. Toch was hij de aantrekkelijkste man die Neyrelle ooit had gezien en dat was wellicht ook wel de reden waarom ze met hem was getrouwd.
De Nechoirs rode ogen keken in die van zijn vrouw en de ongekroonde heerser van Wails zei met een zoete stem: “Hoe vergaat het mijn vrouw en haar goede boodschappers?” Hij had wellicht gehoord dat een van haar schepen terug was gekeerd uit Lenion en wilde weten wat voor nieuws ze brachten. Neyrelle zette zich neer in een zetel en zei: “Naar het schijnt heeft onze jeugdige kroonprins de liefde van zijn leven gevonden en verblijft zij wellicht nu reeds bij hem op het slot.” “Een meisje?” De hoeken van Marcos De Nechoirs mond krulden en hij leunde over de rug van Neyrelles zetel heen. “Hoe schattig... Vroeg of laat versieren alle Lacroix’ wel iemand... Wat zeggen de goede boodschappers nog, m’n liefste? Zeggen ze ook of ze slechts een pleziertje is of een toekomstige vrouw?” “Het zit erin dat Jean-Filip met haar zal trouwen.” “Zo? Dan laat onze jonge prins er geen gras over groeien.
En dan beseffen zowel jij als ik dat er een spel te spelen valt, nietwaar m’n schat?” De Nechoir wond Neyrelles zwarte lokken om zijn vingers. “Want als onze jonge vriend trouwt, wordt hij ook automatisch kroonprins van het land en staat het zo goed als vast dat het huis Lacroix zich weer verenigt met het huis de Bethune. En dan moeten wij eens overleggen of we dat willen...”
De Nechoir kuste zijn vrouw bijtend in de nek. “En na overleg zeggen wij dat we dat liever niet zien, is het niet? Misschien wordt het nog eens tijd dat je naar Lenion gaat, m’n liefste, om onze jonge vriend uit het koningschap te praten. En oh, als je dan toch naar Lenion gaat, zie dan ook eens hoe het met onze ‘raadgever’ gaat...”
Neyrelle keek voor zich uit... Griffith...
2. Een maand eerder...
Catherina was nu al bijna een week op het slot. Hoewel Catherina haar gevoelens voor Jean-Filip zo min mogelijk toonde in de buurt van de hertogin, was de relatie tussen haar en de prins alleen maar hechter geworden. Ze kregen maar niet genoeg van elkaar, zelfs al zagen ze elkaar elke dag. Voor Thomas was het duidelijk wat die twee voor elkaar voelden. Hij wist niet of de hertogin het ook zag, maar Thomas was niet van plan het ooit tegen haar te vertellen. Hij zag dat Jean-Filip en Catherina gelukkig waren en dat was voldoende voor hem.
Op een dag zaten Jean-Filip en Catherina met elkaar te praten in de stallen. Ze hadden de raspaarden van het slot bekeken en zaten nu in het stro te genieten van de warmte. Ze hadden het over de Lenioonse opvolgingsclausules maar omdat het onderwerp hen te erg op sombere gedachten bracht, begonnen ze over andere dingen te praten.
Catherina vroeg Jean-Filip of ze nog steeds missies deden in Wails. Jean-Filip vertelde haar van wel. Marcos De Nechoir was niet altijd de ongekroonde heerser van Wails geweest. Pas nadat hij met Neyrelle was getrouwd, was De Nechoir begonnen met het manipuleren van de Welshe koning. Die was oud en labiel en had zich altijd laten inpalmen door De Nechoir en zijn vrouw. Het was dan ook niet verwonderlijk dat op een dag de koning onder invloed van Neyrelle zijn eigen zoon had laten verbannen.
De situatie in Wails was nu zo dat in het noorden de kroonprins vocht tegen De Nechoir om zijn troon te heroveren. Veel van de Lenioonse missies in Wails draaiden rond het voorzien van geld en wapens aan de voormalige kroonprins. Alleen was dat geen sinecure gezien De Nechoir, Wails in een ijzeren greep hield. Er waren dan ook veel goede mannen nodig om zo’n opdracht tot een goed einde te brengen.
Tot nog toe had de materiële en politieke steun van Lenion niet veel geholpen. De Nechoir zat nog steeds stevig in het zadel en de Welshe kroonprins had nog altijd geen meter op hem heroverd. Dat was niet verwonderlijk want De Nechoir had van Wails de grootste oorlogsmachine gemaakt van het continent en het was moeilijk die omver te werpen.
“Hoe is De Nechoir juist aan de macht gekomen?” vroeg Catherina dan aan Jean-Filip, “Marcos De Nechoir is geen Welshe naam dus zal hij zijn positie niet geërfd hebben.” Jean-Filip knikte en zei: “Dat is ook zo. De Nechoir is aan de macht gekomen dankzij het politieke systeem dat in Wails gangbaar was. Dat werkte met vertegenwoordigers uit alle bevolkingslagen in een instituut dat ze het Hooghuis noemden. Zelf ben ik er allesbehalve een voorstander van, maar de Welshen waren er bijzonder trots op. De koning was het hoofd van het Hooghuis.
Omdat de koning niet altijd zelf naar het Hooghuis kon komen, liet hij zich vertegenwoordigen door een gezant die later ook de voorzitter van het Hooghuis werd. Op die manier was de voorzitter van het Hooghuis ook de belangrijkste persoon omdat hij de stem van de koning vertegenwoordigde en omdat beslissingen met hem konden staan of vallen.
De laatste voorzitter van het Hooghuis was een vrouw. Marcos De Nechoir trouwde met haar in de hoop zo haar functie over te kunnen nemen, maar daar was zijn vrouw te slim voor. Toen ze weigerde haar voorzitterschap aan hem af te staan, palmde hij haar functie met geweld in door haar te vermoorden. Hij liet wetten stemmen die alle militaire en politieke macht naar hem toeschoven en de koning zodanig verzwakten dat De Nechoir uiteindelijk de eigenlijke heerser van Wails werd. Wie hem probeerde tegen te werken, werd door hem verwijderd en vervangen door mensen die hij had omgekocht. Daarna liet De Nechoir het Hooghuis ontbinden en werd hij de ongekroonde heerser van Wails. De koning leeft nog wel altijd, maar hij is zo verzwakt dat hij eigenlijk niet meer van tel is.
Na alles wat in Wails is gebeurd, kan je wel één les trekken en dat is dat je je macht nooit mag delen. Als de burgers hier ooit zo machtig worden als in Wails dan zal ik er wel voor zorgen dat zij geen hand krijgen in het bestuur van ons land.” Catherina wou niet verder ingaan op het onderwerp.
“Je hebt me ooit gezegd dat ridder Jago Welsh is. Maakt je dat niet ongemakkelijk?” Jean-Filip haalde de schouders op. “We werken met heel wat Welshen samen. Je moet niet vergeten dat veel Welshen gevlucht zijn naar Lenion toen De Nechoir de macht overnam. Doordat hij Welsh is, kent Jago de situatie ook stukken beter. Ik ben blij dat we hem hebben.”
“Dat hoor je mij niet tegenspreken,” zei Catherina, “tenslotte heeft die man mijn leven gered. Voor hetzelfde geld had Neyrelles mannetje me gedood. Ik hoop hem ooit nog eens in persoon te bedanken.” “Mh, Jago toont zich niet snel aan vreemden,” zei Jean-Filip. “Hij is het hoofd van onze spionagedienst. Het is het beste dat zo weinig mogelijk mensen hem kennen.” “Toch wil ik hem ooit ontmoeten...” “Nee, ik heb liever dat je dat niet doet.” Catherina wou vragen waarom, maar plots klonk er een donderslag aan de hemel.
Ze keken allebei op en zagen dat de lucht grijs was geworden. “Onweer op komst,” mompelde Jean-Filip. Hij wou rechtkomen, maar Catherina hield hem tegen. “Het is warm hier. Laten we blijven.” Jean-Filip grinnikte. “Probeer eens ‘nee’ te zeggen tegen een vrouw.” Hij legde zich neer in het hooi en deed zijn ogen dicht.
De warmte in de stal was inderdaad om slaperig van te worden en een moment lang wilde Catherina, Jean-Filips voorbeeld volgen. Maar dan kwam een vage onrust over haar en keek ze zwijgend naar de hemel. Het begon meer en meer te overtrekken. Catherina keek naar de knechten en meiden op het binnenplein, hun druk geloop. Ze liepen gauw naar binnen voor het onweer zou losbarsten.
De hemel was nu volledig zwart en de donder gromde steeds dreigender. Achter een paar ramen gloeiden zwakke lichtjes zonder veel verweer tegen het donker. Een harde wind stak op, deed de lantaarn grillige schaduwen werpen op de muren van de stal. Iedereen was verdwenen op het binnenplein. Catherina zag nog net de vage gestalten van twee knechten in een deurportiek. Een bliksemstraal kliefde door de lucht. Het leek zo vlakbij dat Catherina recht veerde en zich niet meer teruglegde in het stro.
Het was nu duister als de ingang van de hel geworden en toch bleef Catherina staren naar het plein. De regen begon met emmers neer te vallen. Overal stroomde water. De wind beukte en hamerde op de poorten van het slot alsof er onheil voor de deur stond. Ze wist niet waarom, maar iets zei haar dat dit geen gewoon onweer was. “Jean-Filip,” fluisterde ze, maar toen ze omkeek zag ze dat hij sliep. Laten slapen? Ze zou liever terug naar binnen gaan.
Een donderslag deed haar opkijken. Op het binnenplein was bedrijvigheid ontstaan. Er was iemand door de poorten gekomen. Mensen liepen af en aan. Een paard steigerde, brieste woest. Een kalme hand bedwong het.
Catherina tuurde in het duister. Ze kon niet echt veel zien. Toen zag ze dat iemand het paard naar de stal bracht, een zwarte hengst. De knecht liep in haar zicht zodat ze het binnenplein niet meer kon zien. Er werd weer heen en weer geschreeuwd. Donder, donder, donder. Enorme tumult, allemaal om die ene persoon te ontvangen. Maar ze kon niet zien wie.
Overal was het duister. Mensen liepen weg van het plein.
En dan, nadat alle bedrijvigheid was verdwenen, bleef die zee van kalmte in het midden van het plein, een koelte die haar in de warme stal deed huiveren. Alsof de hele wereld geconcentreerd was op het midden van de binnenplaats.
Versteend staarde ze voor zich uit.
Opnieuw donderde het.
...En bliksem...
Ze schrok op. Het was alsof de hele binnenplaats gedurende een enkel moment overstroomd werd onder helwit licht. Helwit, ijskoud, en in die verblinding: een lege plek van duisternis.
Een hand greep Catherina’s schouder vast. Ze gaf een schreeuw.
“Catherina?” zei Jean-Filip verbaasd. Catherina herademde. “Lieve hemel, je deed me schrikken.” Hij lachte, een beetje terughoudend want ze zag eruit alsof ze een geest had gezien. “Wat is er?” Catherina aarzelde. “Die man,” begon ze. Ze keek naar de binnenplaats maar er was niemand meer te zien. “Daarnet...,” zei ze, “er kwam een ruiter door de poort, maar het was donker en ik kon hem niet zien, ik bedoel, ik kon hem niet zien... Nee, laat maar, misschien klinkt het nogal...” “Nee hoor,” protesteerde Jean-Filip, “doe maar.” “Nee, echt, het was niks. Het was gewoon dat het donker was en plots was er die bliksemschicht die alles verlichtte. En toen zag ik hem staan: een man, in het zwart gekleed, met een wit gezicht, die naar me keek.” “Ah, dat moet Jago geweest zijn.” “Maar hij keek naar me, alsof hij wist dat ik hier zat! Maar het was donker! Hij kon me niet hebben gezien.
En dan...,” en ze keek terug naar het plein, “was hij weg...”
Jean-Filip lachte nu hardop en stond op. De regenbui was opgehouden en hij trok haar recht om terug naar binnen te gaan. “Kind, je windt je op voor niks! Jago is een oude wolf, maar hij kan niet zo goed zien. Je ogen hebben je bedrogen. Trouwens, zo schrikwekkend kon hij er toch ook niet hebben uitgezien dat je zo van slag moet zijn.” Ze liepen de stal uit, maar ondanks alle geruststellende woorden bleef er nog een gevoel van onbehagen hangen. Als dit Jago was, wilde ze hem liever niet terugzien.
Na het avondeten trok Catherina zich beleefd terug in haar kamer, een smaakvol ingericht vertrek voorzien van alle accommodaties. Maar of het nu kwam door wat er die namiddag op het binnenplein was gebeurd of doordat ze een voorgevoel had, ze wist dat er iemand in haar kamer was geweest. Ze kleedde zich onrustig om terwijl ze onbewust om zich heen keek.
Wat toch? Ze zette zich voor haar nachttafel en keek in de spiegel. Toen ze naar haar borstel wou grijpen, stokten haar bewegingen. Er stond een enveloppe, nietig weggedoken op de nachttafel. Ze voelde zich alsof hij haar voortdurend had liggen beloeren.
Even kreeg ze een aanvechting om het ding te laten wegdoen van de tafel. Maar dan dacht ze dat dat te gek was, dat een kamermeid de enveloppe er wellicht had gezet. Misschien was het een berichtje van Jean-Filip…
Ze nam de enveloppe en keek naar de voor- en achterkant, maar er stond niks op. Ze haalde de schouders op en opende de enveloppe. Het bevatte niks anders dan een kleine kaart. Catherina kon echter voelen dat er ook nog iets anders in de enveloppe zat. Ze fronste de wenkbrauwen en keerde de enveloppe om in haar hand. Ze schrok zodanig van het ding dat er uitgleed dat ze het bijna liet vallen.
Het was de hanger van haar vader, de hanger die ze verloren had de nacht dat ze met De Nechoirs handlanger had gevochten.
Als een traan lag de parel in haar hand. En op de kaart stond: “Jago, uw toegewijde dienaar.”
Jago, hij had haar gezien.
3. De dagen gingen voorbij. De raadgever van de hertogin had niks meer van zich laten horen en Catherina liet de zaak dan ook maar voor wat ze was. Niemand in het slot leek haar te kunnen of willen zeggen waar ze de raadgever kon vinden. Dus als Jago haar wilde ontmoeten, moest hij haar zelf maar komen opzoeken.
Intussen maakte Catherina van de gelegenheid gebruik om het hertogelijk slot wat beter te leren kennen. Jean-Filip was dikwijls weg en om de tijd te vullen, dwaalde ze dan maar door het slot. Ze had al vlug ontdekt dat niet het hele gebouw in gebruik was, alleen de oostelijke vleugel. De westelijke vleugel had toebehoord aan Jean-Filips vader maar was na diens dood in onbruik geraakt. Nochtans was de westelijke vleugel veel mooier en eleganter dan de oostelijke. Catherina kon zich best indenken dat de hertog hier met plezier had rondgelopen.
Te oordelen naar de inrichting van de vleugel moest de hertog een ander soort man zijn geweest dan zijn vrouw. Jean-Filip kon haar weinig over hem vertellen want zijn vader was vroeg gestorven. Catherina had de indruk dat de hertog een intrigerende maar exuberante persoonlijkheid was geweest. De hertogin sprak niet veel over haar man. Blijkbaar had zijn dood haar meer getroffen dan ze kon uitleggen.
De meeste kamers waren nog open, maar niemand kwam er nog. Alles was bedekt onder een dikke laag stof en overal waren de luiken gesloten. De vleugel lag erbij alsof hier behalve een paar geesten niemand meer kwam. Catherina vond het jammer, maar tegelijk ook boeiend. Ze had haar geheime schuilplaats hier wel gevonden.
Op een avond toen het al donker aan het worden was, ontdekte Catherina een trap in de vleugel die ze tot dan altijd over het hoofd had gezien. Nieuwsgierig liet ze zich erdoor naar een bovenverdieping voeren en ontdekte zo een gang waar ze nog nooit was geweest. Iets trof haar als merkwaardig toen ze bovenaan de trap de corridor inkeek. Was het omdat de gang smal was, de zoldering laag? Ze wist het niet. Maar plotseling frappeerde het haar dat er geen deuren waren in de gang, geen ramen. En toch licht. Van vuur, zag ze plots.
Verder in de gang stond een brandende kandelaar waarvan de kaarsen nog lang waren alsof die er nog maar net stond. Catherina vroeg zich af wie de kandelaar er gezet had, maar ze kon niemand zien. Merkwaardig. “Hallo?” Haar stem klonk dof in de corridor. Het was er benauwd, stoffig. Het leek niet alsof er hier nog iemand in een eeuwigheid geweest. En toch...
Het was hier koud, dacht ze dan. Geen wonder, het begon winter te worden. Ze bukte zich en nam de kandelaar op.
Ze stapte verder al wist ze niet wat ze hier te zoeken had. “Hallo?... Oh!” Verbaasd bleef ze staan. Er was dan toch een deur. Een deur die er nieuw uitzag. Er hingen ook geen spinnenwebben voor, dus werd ze nog gebruikt.
Catherina aarzelde een ogenblik. Iets lokte haar om door die deur te gaan, zelfs al wist ze niet wat. Ze legde haar hand op de deurklink. Zou ze? Ze opende de deur. Waarom ook niet.
Ze stapte binnen in de kamer, maar het eerste moment kon ze niks zien alsof het kaarslicht niet sterk genoeg was om de duisternis te verdrijven. Dan onderscheidde ze meer. Het was een kleine kamer, mogelijk met een aansluiting naar nevenvertrekken, ingericht als het bureau van een edelman. Smaakvol, maar anders dan de rest van de westelijke vleugel. Kil, dacht Catherina. Ze zou hier niet graag werken.
Ze rilde en drong verder binnen. Het licht stroomde als een vloek over meubelen, een schilderij. Ze zag een bureau, een nog smeulend haardvuur ernaast. Medelevend keek ze naar een grijnzende doodskop die op het bureau stond. Ze wilde er naar reiken, maar plots woeien de kaarsen uit. Geschrokken liet ze de kandelaar neervallen. Wat was dat? Een korte windstoot, en dan niks meer. Wat...?
Ze huiverde en realiseerde zich dat ze terug licht moest maken.
Waar waren die kaarsen nu? Ze tastte blind om zich heen om de kaarsen terug te vinden. Waar was het bureau? Het vuur, dacht ze. Als ze het haardvuur kon zien smeulen, zou ze zich kunnen oriënteren. Haar hand kwam terecht op een kaars. Dat was toch al iets. Nu het vuur nog. Ze wilde hier zo vlug mogelijk weg. De kille atmosfeer beviel haar niks en ze dacht toch niet dat ze hier gewenst was. Ze stond op, de kaars in de hand.
Plots bleef ze stokstijf staan. Ze kreeg het onbehaaglijke gevoel dat ze niet alleen in de kamer was en dat ze gadegeslagen werd. Ze slikte en probeerde te ontdekken of er iemand achter haar stond. Er klonk echter nog geen zuchtje in het bureau. Ze hoorde niks, ze zag niks en ze had het gevoel dat iets haar bij de minste aanleiding zou aanvallen. Het was alsof al haar zintuigen stom waren.
Plots reikte iets over haar. Een zwavelstokje vlamde voor haar gezicht. Bijna had ze het op een lopen gezet, maar een krachtige hand hield haar arm muurvast. Het vuur likte aan de wiek en de kaars ontvlamde opnieuw. Catherina uitte een kreet en vloog een meter achteruit. Ze knalde tegen het bureaublad aan en liet de kaars bijna opnieuw vallen. Ze was nog nooit zo bang geweest.
Een spottende lach weerklonk. Catherina keek op, maar er stond niemand voor haar. Waar...?
“Wat een heldin.”
Opzij van haar! Heftig stak ze de kaars vooruit in die richting. Niks anders dan een vage omtrek, geleund in de portiek van een nevenvertrek. Laarzen, zwart kostuum, een man dacht ze aarzelend.
“Wat is er?” fluisterde hij zeemzoet. “Bang?”
“Oh, wie ben jij? Kom naar voren zodat ik je kan zien,” zei Catherina.
“Hah! Mejuffer, wat bent u autoritair: bevelen geven in een plaats waar u niet hoort.” Ze hield niet van die rustige, dreigende stem. “Het is eerder ik die u eruit zou moeten gooien.” Hij stond niet ver van haar verwijderd, maar ze durfde toch niet dichterbij komen. Iets... maakte haar bang.
Kalmeer, dacht ze, zeg iets. “U... U bent de bewoner van deze vertrekken?”
Opnieuw die enge lach. “Ik ben de meester van veel meer dan dat.”
Catherina probeerde zich te beheersen.
“Hah! Heh...”
“W...W...” Wie was hij?
“Niet ‘wie’ niet ‘wat’. Niet die vragen,” zei hij. “Denk na, schoonheid. Wie had je verwacht te treffen in de woonstee van lang gestorven hertogen? Heb je me niet eerder gezien?”
“Jago,” fluisterde ze.
“O, schoonheid...”
Die spot!
“En je jonge prins wou je nog zo waarschuwen hier niet te komen.”
Catherina verstarde. Hoe kon hij dat weten tenzij hij hen had gehoord in de stal?
“Ik heb gewacht,” zei hij toen ingehouden. “Ik heb je horen dwalen door het huis waar nog enkel geesten wonen. Het was alleen maar een kwestie van tijd voor je nieuwsgierigheid je hier zou leiden.
Ik wilde je spreken.”
“Kom uit het duister en we zullen spreken,” zei ze.
Hij lachte hol.
“Laat je gezicht zien!”
“Hah!”
“Toon je, ik wil weten met wie ik te doen heb!” Ze merkte hoe zenuwachtig ze klonk en ze wist dat hij het ook hoorde.
“Mijn gezicht? Mejuffrouw, u weet niet wat u vraagt. Weet u niet dat de schaduwloper van het slot onbekend moet blijven? Er zijn er maar een paar die mijn naam kennen, maar nog minder die mijn gezicht kennen. Dus als u wijs bent, vraagt u mij niks. En als u echt verstandig bent, dan maakte u zich nu uit de voeten.”
Ze zou het bijna gedaan hebben, bijna...
“Je beweert dat je me wilde spreken,” zei ze bijtend, “laat dan horen!”
Hij lachte gemeen en de kaars bibberde in haar hand.
“Ja, ik wou u spreken. Maar eerst wil ik u vragen of u weet wie ik ben?”
“Jean-Filip zei dat u de dienaar van zijn moeder bent,” antwoordde ze, nauwelijks in staat haar stem te bedwingen.
“Ah! Is het al terug ‘u’? Heel goed, juffrouw Montfort.
Ja, ik ben de dienaar van de hertogin. Dat houdt in dat ik haar belangen dien en haar zaken voor haar in het oog houd.
Ik heb gemerkt en gehoord dat u veel tijd in de buurt van haar zoon doorbrengt en begon me zo een ding of twee af te vragen...”
Catherina werd bleek. Dat klonk niet goed...
“Weet u, toen de hertogin u naar het slot bracht, was dat opdat u hier veilig zou zijn voor De Nechoir. Ze had u hier niet laten brengen om haar zoon een plezier te doen...” Catherina sperde de ogen ver open, maar kon geen woord uit haar keel wurmen.
De zwarte man haalde even diep adem. “De jonge prins is niet zomaar iemand. Hij zal ooit de koning van Lenion zijn en dus moet de hertogin schandalen proberen te vermijden. Daarom is ze ook zo voorzichtig wat betreft de kennissenkring van haar zoon.
Ze is zich ten volle van bewust van de leeftijd van haar zoon en weet dat het zo de tijd is voor... ah...” Hij maakte een gebaar met de hand. “U weet wel wat. Uzelf zal er ook wel niet ongevoelig voor zijn aangezien u van dezelfde leeftijd bent. Het kan dus niet moeilijk zijn om ineens meer te worden dan, laten we zeggen, vrienden...
Maar stelt u zich eens in de plaats van de hertogin, mijn plaats ook. Wat zou u mij aanraden als ik zou merken dat een eenvoudig meisje onze charmante prins het hoofd op hol bracht. Tsk, niet toch?
Wat zou u doen als u de toekomst van een heel koninkrijk moest regelen? Zou u zich niet afvragen wat de intenties zijn van het meisje dat die jongen zo in haar ban heeft?”
Catherina slikte. Ze had kunnen weten dat het op een dag zou opvallen dat zij en Jean-Filip vaak samen waren. Maar ze had altijd gehoopt dat het nog niet zo vlug gevolgen zou hebben. De woorden van de raadgever kwetsten haar, maar ze wist dat ze nu moest liegen als ze Jean-Filip niet wou verliezen.
“U hoeft niet bang te zijn,” zei Catherina koel. “Ik zou nooit zo dom zijn om te veronderstellen dat Jean-Filip iets voor me voelt. En ik zou het totaal onwaarschijnlijk vinden als hij ooit met mij zou willen trouwen.”
De raadgever glimlachte onzichtbaar. “Dus u voelt niks voor de prins?”
“Nee, als het dat is dat u wilt weten!”
Catherina kon de man voelen grijnzen.
“Overtuig me...”
Verbijsterd keek Catherina de donkere schaduw aan. Ze maakte zich geen illusies meer: die man wist hoeveel Jean-Filip voor haar betekende. En nu lag het in zijn macht om daar ook een einde aan te maken.
“Jean-Filip vilt u levend,” fluisterde ze, maar hij schudde het hoofd slechts. “Integendeel, de prins zal zich neerleggen bij alles dat zijn moeder hem beveelt. Als ik zijn moeder nu bijvoorbeeld influister dat u een slechte invloed hebt op haar zoon, zal zij u zonder pardon wegsturen. Want aan wie zal zij immers het liefst gehoor geven? De belangeloze, objectieve dienaar of de subjectieve, rebelse zoon? En geloof me vrij, uiteindelijk zal de prins berusten in haar beslissing.
Beseft u goed wat ik daar zeg? U hoeft niet weggestuurd te worden als de hertogin en ik het niet wensen. U moet zich enkel aan onze regels houden en dan kunt u zoveel met uw prins omgaan als u wilt.”
“U wilt dat ik me gereserveerd opstel tegenover hem?” zei Catherina.
“Integendeel,” klonk zijn effen stem, “van ons mag u zo vrank en vrij zijn met uw prins als u wilt. Als hij inderdaad ook uw prins wil zijn, natuurlijk.
U zult de prins volledig trouw zijn, u zult elk standpunt verdedigen dat hij heeft en zult afstand doen van uw eigen persoonlijkheid. U zult zich ver van alle schandalen houden en zich niet mengen in de zaken van de hertogin. Doet u dat niet, dan zullen wij niet aarzelen om u te verwijderen van dit slot. Voor de rest vult u uw relatie met de prins in zoals u zelf wilt.”
Verward keek Catherina het donker in. Ze hadden geen bezwaar dat ze van Jean-Filip... hield?
“Ik moet u een klein verhaaltje vertellen,” zei hij met een zweem van sarcasme. “U denkt echt dat we u liever zien gaan dan komen, nietwaar? En toch is het tegendeel waar. De hertogin had er wel haar twijfels over of u een geschikte partij zou zijn voor haar zoon, maar tegenwoordig ziet ze u wel zitten als de toekomstige vrouw van haar zoon.”
Ontnuchterd keek Catherina naar de schaduw. Wat beweerde die man?
“We zijn ons al langer dan vandaag van u bewust, weet u. We hebben u geobserveerd, uw kwaliteiten opgemeten, uw stand geverifieerd, en we zijn tot de conclusie gekomen dat we er goed aan hebben gedaan u en de prins samen te brengen.”
Wat? Het toeval had haar en Jean-Filip samengebracht. Hoe kon die man beweren dat het aan hem en de hertogin te danken was dat ze elkaar hadden ontmoet?
O hemel, besefte ze dan verbijsterd. Die dag dat ze Jean-Filip had ontmoet bij dokter Derache was Jago in de buurt geweest. En Jean-Filip had haar zelf verteld dat hij die avond alleen maar was gekomen omdat de raadgever een zaak af te handelen had in Havre. Ze zwijmelde haast, zo geschokt voelde ze zich.
“U zou kunnen zeggen,” zei de zwarte man vals, “dat de hertogin uw naam al eerder kende dan haar zoon...”
“Hoe kon u...” fluisterde ze. Spottend zei hij: “Wat? Bent u dan niet blij? Voor hetzelfde geld had u uw prins nooit gekend en kon u de rest van uw dagen slijten in het huis van uw oom.” Ze wilde het niet horen. Hoe durfde hij? “Waarom,” bracht ze uit, “waarom ik?” Ongemerkt probeerde ze steun te vinden tegen het bureau. Hij antwoordde haar niet. Hij observeerde haar alleen intens en negeerde de vraag.
Ze walgde van hem op dat moment. Haatte hem vanuit het diepst van haar hart. Hij had Jean-Filip van haar afgenomen door hem haar te geven...
“Er is natuurlijk een conditie opdat u uw prins zou kunnen blijven zien,” ging hij verder. “De hertogin heeft geen problemen met u als een eventuele schoondochter. Ik, van mijn kant, heb nog één bijkomende voorwaarde. Anders gaat deze belangeloze dienaar naar de hertogin en fluistert haar in het oor dat u niet geschikt bent voor haar zoon.
Ik heb u voor een keer bij mij laten komen omdat ik u in persoon wilde ontmoeten, maar ik zou willen dat u zich in het vervolg onthoudt van dergelijke nieuwsgierigheid. Ik heb u gezegd dat slechts weinigen mijn naam kennen. U weet nu wie ik ben, probeer niet nog meer te ontdekken. Het zou u duur te staan komen.”
De waarschuwing van de raadgever was niet verkeerd begrepen. Toch was Catherina niet bereid zich zomaar te laten wegsturen, na de net geleden vernedering. “Waarom? Jean-Filip en de hertogin kennen uw gezicht toch ook? Als u het toch ‘zo goed met mij voorheeft’ waarom zou ik dan niet mogen delen in hun kennis over u?” “Omdat, hoewel ook anderen mij kennen, ik verder niks meer met u te maken wil hebben.”
Ze voelde zich zwak, maar ze was nog lang niet van plan zich over te geven. “Een man die zijn gezicht verbergt, kan niet te vertrouwen zijn,” zei ze. “Wie ben jij die beweert de dienaar te zijn van de belangen van de hertogin? Ben jij dat werkelijk, of is het wat je je voordoet te zijn?”
Blijkbaar had ze hem verrast want de schaduw bewoog even. Dan klonk het laconiek: “Mh, dat moet u me eens nader verklaren.”
Catherina schrok terug. Ze had teveel gezegd. En toch, toch was er dat gevoel van onbehagen dat ze gelijk had. Jean-Filip sprak te lovend over zijn mentor, de hertogin vertrouwde te blindelings op haar raadgever. Enig man die verstand had, maakte daar misbruik van. En Griffith Jago leek niet de lieve, toegewijde dienaar te zijn die zonder veel vragen deed wat men hem opdroeg. Nee, er was iets dat een scherpe intelligentie verried in die man. Hij leek heel goed te weten wat hij wel en niet kon doen en het was alsof hij hen bespeelde als een stel handpoppen.
En dan die historie met De Nechoir, wat was zijn plaats daarin? Deed hij werkelijk wat het beste was voor de hertogin en heel Lenion? Of speelde hij een andere rol? Hemel, Jago was zelfs niet eens een Lenion! Dat zware rollende accent verried dat hij een echte Welsh was... En Wails was de vijand van Lenion.
Catherina schrok, als dat zo was, dan was ze in een gevaarlijke positie verzeild. Nee, niet alleen zij, maar ook heel Lenion. De hemel wist hoeveel macht deze man had. Hij kon ze gebruiken, dat was één ding dat wel gebleken was, dus kon hij die ook misbruiken. Maar Catherina wist dat ze de hertogin niet kon inlichten. Jago had zijn spelletje handig gespeeld. De hertogin interesseerde zich enkel in haar omdat de prins met haar omging, maar ze zou geen inmenging in haar zaken verdragen.
Catherina toomde onmiddellijk in en de zwarte man had haar terug in zijn greep. “Gevat, juffrouw Montfort,” sarde hij haar, “heel gevat. U doet niet onder aan mijn verwachtingen, maar ik had ook niet minder verwacht.
De waarheid is dat zelfs deze dialoog in scène is gezet omdat ik wilde weten of u bent wat ik dacht dat u bent...”
“En?” zei Catherina bijtend, “wat wilt u met die ‘informatie’ aanvangen?”
“Ah... Ik wilde... weten.... of u nog van de prins zou houden eens u zou beseffen hoe complex uw verhouding is. Tenslotte moet een ding u nu wel duidelijk zijn: als u voor de prins kiest, dan kiest u voor nog veel meer.”
Catherina snoof bij de opmerking. “Wilt u weten wat mijn verhouding met de prins is?” siste ze. “Mijn trouw en mijn toewijding aan de prins zijn van een kracht die groter is dan u zelfs maar kan inschatten. Ik hou van Jean-Filip en als het betekent dat ik mij daarvoor aan een code moet gaan houden, dan zal ik mij daar naar schikken.
Maar probeer mijn liefde te raken en ik zweer u dat ik u zal vermoorden!” “U houdt van hem?” “Meer dan u zich kan indenken!” “Meer dan van het leven zelf?” “Meer dan van het leven zelf!”
Ze zag hem knikken. “Dan is het goed,” zei hij.
Een ogenblik keek ze hem verbijsterd aan, dan was ze weer terug op haar hoede. “Ik waarschuw u…,” zei ze. Maar hij hief sussend de handen op.
“Ik weet het,” zei hij. “maar als u echt van hem houdt en hij van u, dan hoeft u niks te vrezen.”
Ze begreep het niet, ze begreep er niks meer van.
“Waarom?”
“Ik ben niet de man om u mijn beweegredenen uit te leggen, juffrouw Montfort.”
“Waarom?” zei ze iets harder.
“Rustig maar,” zei hij kalmerend. “Wat ik u enkel duidelijk wil maken is dat u veel zal moeten doorstaan als u voor de prins kiest. Zijn functie zal veel van u eisen en dan is het beter dat u om de juiste redenen voor hem kiest.”
De raadgever leek Catherina niet iemand te zijn die veel om anderen gaf, maar ze was op dat ogenblik nog te verward om het allemaal te kunnen vatten. “Zal u me met rust laten?” vroeg ze en hij knikte kort.
Nog even aarzelde ze en dan zei ze tegen hem: “Is er nog iets anders dat u me wilt zeggen?” De donkere man glimlachte onmerkbaar en antwoordde: “Nee, Catherina, dat is alles. Maar ik zou het waarderen als je nu terug wegging…” Ze knikte aarzelend en verliet de kamer, vol onzekere gevoelens.
Griffith Jago keek haar somber na en bleef dan alleen achter in zijn bureau. Dan draaide hij zich om en nam de pook naast het haardvuur. Hij porde het vuur weer aan tot het zo hoog oplaaide dat hij er in leek te staan. Hij keek gefascineerd naar de likkende vlammen.
Trillend bleef Catherina buiten naast de deur staan. Ze wist niet waarom, maar ze voelde zich als na een lange afdaling die ze ternauwernood had overleefd. Waarom was ze bang geweest? Had hij dit gedaan? Het beeld op haar netvlies maakte elk nadenken onmogelijk. Wat hij ook met haar had gedaan, er waren geen woorden voor.
Catherina probeerde zichzelf terug in de hand te krijgen. Ze dwong zichzelf om na te denken en zich af te vragen waarom de hertogin zo’n monster in haar dienst hield. Hij moest goed zijn in wat hij deed, dat ze zo tevreden over hem was. Of hij draaide de hertogin zo’n rad voor ogen dat ze niet zag wat hij werkelijk was.
Hoe was zo’n man ooit aan zo’n positie gekomen, vroeg ze zich af. Wat wisten ze tenslotte van hem? Hij was Welsh, dacht Catherina wrang, dat had ze nu met haar eigen oren ook wel kunnen horen. En hij was jong. Hoe jong? Ze dacht niet dat hij tien jaar ouder kon zijn dan Jean-Filip. Maar die bittere stem, die maakte hem eeuwenoud.
Iets fluisterde in Catherina’s geheugen, maar ze verdrong het omdat ze haar beheersing probeerde terug te vinden. Was hij werkelijk de raadgever van de hertogin? Of was hij iemand die voor eigen rekening werkte? Catherina kon zich niet voorstellen dat hij belangeloos voor de Lenioonse kroon werkte. Daarvoor was hij te onmenselijk, te doordacht, een karaktertrek die je maar kan herkennen als je ze al eerder hebt gezien...
Een wit gezicht sprong opnieuw op haar netvlies.
Ze probeerde het te onderdrukken.
Maar dan realiseerde Catherina zich dat die geheugenflits iets betekende.
Ze had gedacht aan een gezicht, maar niet Jago's gezicht.
Een hard gezicht, jonger, bekender...
Met zwarte haren en zwarte kleren en zwarte ogen...
En dan daagde het Catherina met een schok.
Zwart, zwart... Ze kende, herkende hem.
Ze had hem eerder gezien, voor die dag op het plein, voor de dood van haar vader.
Die zwartharige jongen met het witte gezicht.
Die afschuwelijke geest uit haar verleden.
Met ogen zwart als kolen, als een beest.
“Wolvenogen,” fluisterde Catherina.
En plots herinnerde ze zich hem. Griffith Woolf. Die levende nachtmerrie.
De jongen die haar kamer in het kasteel had ingepalmd, haar vader had afgenomen, haar leven overhoop had gehaald.
Nee, hij kon het toch niet zijn? Hoe kon Jago ooit Griffith Woolf zijn?
Hij was teruggekeerd naar Wails, vlak voor de dood van haar vader. Dat dacht ze toch.
Dus kon hij toch niet voor de hertogin werken als haar raadgever?
Of wel?
Niemand had haar eigenlijk ooit gezegd wat er met hem was gebeurd toen hij was verdwenen uit het kasteel. Misschien was hij inderdaad in dienst getreden bij de hertogin. Misschien had hij inderdaad zijn naam veranderd. Misschien was hij inderdaad Jago...
Ze moest het weten.
Ze moest weten of haar oude vijand terug was.
Griffith keerde zich om en zag tot zijn verrassing Catherina weer staan. Ook hij herinnerde zich haar maar al te goed uit de tijd dat hij bij de Montforts op het kasteel had gewoond. Ze was niet veel veranderd sindsdien.
Hij zag haar met een vaal weggetrokken gezicht naar hem kijken. Gebiologeerd merkte hij dat ze zijn trekken vergeleek met de jonge man die hij toen was geweest. Ze slingerde tussen ongeloof en wanhoop naarmate duidelijk werd dat er meer gelijkenissen waren dan verschillen. Het litteken onder zijn oog was er toen natuurlijk nog niet geweest. Hij was jonger geweest. Maar zijn ogen en zijn gezichtstrekken, hij zag onmiddellijk de paniek toen ze zich die herinnerde. Bijna werd hij zelf overweldigd door afschuw.
Dan herinnerde hij zich weer waar ze waren. Hij had er niet op gerekend dat ze zou terugkomen. Daarnet had ze te ver van hem afgestaan om hem te kunnen herkennen, maar nu staarde ze hem recht aan. Hij vertrouwde erop dat ze niet naar de hertogin zou gaan en dat zijn echte naam niet ter sprake zou komen. Maar hij wilde niet dat ze nog meer wist over hem...
Hij liep op haar toe en greep haar ruw bij de pols vast. Pas toen zag hij dat ze lang niet zo stabiel op haar benen stond als hij had gedacht. Hij herinnerde zich een andere keer dat ze elkaar in de ogen hadden gekeken. Ze was toen natuurlijk veel jonger geweest, maar toch had haar blik iets in hem geraakt waar hij zelf geen naam aan durfde te geven. Ze was daarna in zwijm gevallen, bijna alsof ze te veel had gezien om aan te kunnen. Het had hem tegelijkertijd verrast en verbijsterd.
Dan zag hij dat ze ook nu op het punt stond het bewustzijn te verliezen. Ze wankelde en gehaast strekte hij de armen. Hij ving haar net op tijd op en keek naar haar stille gezicht. Nooit eerder had hij de afschuw in iemands ogen zo ondraaglijk gevonden.
4. Catherina gaf een gil en probeerde hem hard van zich af te duwen.
Wat…? Een moment lang wist ze niet meer waar ze was. Het haardvuur? Het bureau? Woolf?
De muren helden over haar heen, het plafond greep haar bij de keel, de vloer spleet uiteen. Maar dan zag ze dat ze niet meer in het bureau van de zwarte man was, maar ergens anders. Waar was ze...? Ze herkende de bedstijlen van het bed waar ze in lag en begreep dan dat ze terug in haar eigen kamer was.
Had ‘hij’ haar teruggebracht naar haar kamer? Dan was hij in haar kamer geweest. En dan had ze zijn aanraking moeten tolereren terwijl hij haar op haar bed legde.
Ze huiverde.
Waarom was ze ooit dat bureau binnengelopen? Waarom had ze willen weten wat dat... monster... was? Dat vreselijke gezicht. Maar vooral die ogen, klaar om haar te verscheuren.
De deur van haar kamer ging open en een kamerdienaar kwam binnen. Hij zei dat zijn naam Georges was en dat hij een dienaar van ridder Jago was. Hij vertelde haar dat ze flauw was gevallen en dat de ridder hem gevraagd had haar terug naar haar kamer te brengen. Zijn meester had hem opgedragen af en toe eens te komen kijken of het beter ging met de juffrouw. “U bent niet de eerste die onwel is geworden in de vertrekken van mijn meester,” zei de kamerdienaar, “het is de atmosfeer daar, ziet u.”
Catherina vertelde de kamerdienaar dat ze in orde was en dat ze hem bedankte voor zijn zorgen. De man vertrok met een korte knik en Catherina keek hem met medelijden na. Ze dacht niet dat ze ooit eerder iemand had gezien die er zo afgepeigerd uitzag.
Dan kwam ze uit haar bed en verliet ze haar kamer om de zaak van zich af te kunnen zetten. Ze liep naar beneden en besloot naar Thomas te gaan. Ze vond de vroegere bootsman van de Megafor op het binnenplein van het slot terwijl hij een pijp aan het roken was. Nog voor ze goed en wel voor hem stond, zei ze: “Waarom vertelde je me niet dat Griffith Jago ook Griffith Woolf was, Thomas?” De oude man fronste de wenkbrauwen en keek haar even van terzijde aan. Hij vond al dat ze er wat grauw uitzag. “Heb je hem gezien?” vroeg hij en ze antwoordde: “O ja, en dat is meer dan ik wou.” “Mja, ik had wel gedacht dat je dat niet zou bevallen.”
“Waarom niet?” vroeg ze. Thomas haalde de schouders op. “Jij en Griffith waren water en vuur toen de kapitein nog leefde. Ik dacht niet dat dat was veranderd.” Catherina zweeg even en probeerde zich die periode uit haar jeugd te herinneren. “Waren we zo vreselijk tegen elkaar?” Thomas lachte. “Niet echt, maar je had er de pest in dat hij bij jullie op het kasteel woonde. Waarom weet ik niet, want Griffith had wel betere dingen te doen dan zich om een klein wicht van zeven te bekommeren. Maar er leefde wel iets tussen jullie. Bij tijd en wijle waren jullie met geen stokken in dezelfde kamer te krijgen.”
“Ik herinner me nog maar weinig van die tijd,” zei Catherina zacht. “Kan ik me voorstellen. Je was nog heel jong.” “Was ik jaloers op hem?” “Ik weet het niet. Ik ben er nooit achter gekomen wat er aan de hand was met jullie twee. Maar jullie hadden ook momenten dat jullie wel goed met elkaar konden opschieten. Al bij al verschiet ik er van dat je je die hele toestand nog altijd herinnert.”
Catherina dacht even na. “Waarom liet mijn vader hem bij ons op het kasteel wonen?” “Weet je dat niet?” vroeg Thomas en dan: “Nee, tuurlijk niet, je vader zal het wel niet verteld hebben… Griffith was je vaders hulpje in Wails toen hij moest infiltreren in De Nechoirs vertrouwenskring. Dankzij hem konden we De Nechoirs complot ontrafelen. Hij hielp je vader ook om uit de burcht ontsnappen toen hij zijn dekmantel moest opgeven.
De kapitein nam Griffith mee terug naar Lenion omdat hij bang was dat De Nechoir hem anders zou doden. Ik veronderstel dat je vader onmiddellijk doorhad dat Griffith onmenselijk veel potentieel had. Je vader was van plan om van hem zijn opvolger te maken. Hij liet Griffith bij ons op de Megafor beginnen en al snel schakelde hij hem in bij de verdere uitbouw van het spionagenetwerk. Ik veronderstel dat het op die manier is dat de hertogin met Griffith in aanraking kwam.
Maar je vader zou nooit de tijd krijgen om hem volledig op te leiden want een tijd later werd de kapitein door Neyrelle vermoord.” “Maar Griffith was al lang verdwenen toen mijn vader en ik naar het platteland verhuisden. Waar is hij dan al die tijd geweest voordat hij hier op het slot verscheen?” Thomas wreef met zijn vinger onder zijn oog en wist niet juist wat antwoorden. “Er is iets met hem gebeurd dat ik je liever niet vertel. Hij was niet verdwenen… Hij was gewoon… elders… bij dokter Derache als je het echt moet weten.
Hoe hij op het slot binnen is geraakt weet ik ook niet. Na de dood van je vader ben ik een tijd uit de organisatie gestapt. Tegen de tijd dat Griffith me vroeg om terug voor de hertogin te gaan werken waren we al wat jaren verder en noemde hij zichzelf Jago.”
Catherina keek onbewust een seconde over haar schouder. “Ik vertrouw die man niet, Thomas,” zei ze. “Ik begrijp niet wat een Welsh hier in Lenion komt doen en waarom hij zijn naam heeft veranderd.” Thomas lachte. “Kom nu, je bent toch niet achterdochtig omdat hij Welsh is? Ik ken die jongen al heel lang en ik weet heus wel of hij te vertrouwen is of niet.” “Maar zelfs jij weet niet wat er met hem is gebeurd voor hij hier op het slot verscheen.” “Ik zei dat ik niet wist hoe hij hier een voet tussen de deur heeft gekregen. De rest zijn zijn zaken.
Maar Catherina, volgens mij laat je je oordeel een beetje kleuren door je verleden met hem. Je was nog maar een klein kind. Hij was tien jaar ouder. Je gunde hem de aandacht van je vader niet en hij wilde dan weer niet wijken voor jou.” “Misschien,” zei ze aarzelend, want zo eerlijk was ze ook wel met zichzelf, “maar zeg me dan Thomas: waarom doet hij al die moeite om zijn identiteit geheim te houden en arrangeert hij dan een ontmoeting tussen ons terwijl hij maar al te goed weet dat ik hem kan herkennen?”
Thomas keek haar zwijgend aan. Dat wist hij ook niet. “Ik vermoed dat hij een oogje in het zeil wil houden als wederdienst voor je vader. Maar ik geef toe dat ik ook niet altijd alles begrijp van wat hij doet.” Catherina zuchtte. “Denk je dat ik met de hertogin moet spreken?” “Absoluut niet. Ten eerste vilt Griffith je levend, ten tweede jaag je de hertogin tegen je in het harnas. Ze zou het wel eens verdacht kunnen vinden dat je Griffith kende voordat je haar zoon voor het eerst ontmoette.” Catherina beet op haar lip. “Ik veronderstel dat je gelijk hebt.” Thomas lachte en drukte een kus op haar voorhoofd. “Mooi zo. Dan luister je dus beter naar mijn advies dan hij.”
5. Catherina probeerde Griffith Jago daarna zo veel mogelijk te vermijden. Dat lukte haar meestal vrij goed omdat de raadgever zelf niet gezien wilde worden. Hij schuwde blijkbaar het daglicht en kwam ook niet vaak op openbare plekken. De meeste bedienden in het hertogelijke slot hadden zelfs nog nooit van Griffith Jago gehoord. Niettemin ontmoette Catherina de raadgever nog eenmaal buiten haar wil om.
Op een dag was Catherina de wintertuin ingetrokken op zoek naar Jean-Filip. Per ongeluk trof ze de prins aan in de aanwezigheid van de raadgever. Snel dook ze achter een haag weg in de hoop dat ze haar onopgemerkt zouden passeren. In plaats daarvan bleven de raadgever en de prins juist voor de haag staan waarachter ze zich verborg. Catherina kon niet vooruit of achteruit en zo kwam het dat ze ongewild het gesprek tussen de raadgever en de prins overhoorde.
“Gewoon,” hoorde ze Jean-Filip zeggen, “iets speciaal... Haar vader heeft haar die hanger gegeven. Ik zou haar net zoiets willen geven dat speciaal van mij voor haar is... Gewoon...”
“Iets speciaal, hm?” antwoordde de zwarte man. “Probeer eens een zweep. Ik stel haar klauwen niet erg op prijs...” Even was Jean-Filip stomverbaasd. Dan begon hij te lachen. “Ik leid daaruit af dat je haar ontmoet hebt?” “Lach niet,” bromde de zwarte man, “dat wicht is onhandelbaar.” “O werkelijk?” zei Jean-Filip geamuseerd. “Kan je haar soms niet aan?”
Griffith snoof. “Ik kan haar aan... Zo buitengewoon is ze niet.” Catherina beet op haar lip en hoopte op een vermaning van Jean-Filip. “U bent nooit bijster goed geweest met vrouwen die niet voor u wilden plooien,” zei Jean-Filip breed grijnzend.
Die zat.
“Ik dacht niet,” zei de zwarte man koel, “dat er ook maar een was die zich dat niet heeft berouwd.” Jean-Filip zweeg. “Ze heeft een sterke wil,” zei Griffith, “maar ze moet voorzichtig zijn, wil ze niemand voor het hoofd stoten.” “Ik weet het,” zei Jean-Filip zacht, “haar omgangsvormen zijn niet zoals ze horen te zijn.” “Haar omgangsvormen zijn in orde,” zei Griffith kortaf, “maar als ze wil overleven in deze kringen, dan zal ze moeten leren wie haar vijand is en wie niet.” “Catherina vertrouwt op haar gevoel.” “Dat zal haar niet redden in dit wereldje.”
“Ik begrijp dat ze nogal naïef is, maar...” “Nee, naïef is ze niet,” zei Griffith, “maar ze heeft iemand nodig om haar te leiden.” “Ze moet trouwen,” zei Jean-Filip. Griffith zweeg even, dan zei hij: “Ze heeft jarenlang bij haar oom gewoond. Ze weet niks van deze wereld en heeft er geen idee van wie aan haar kant staat. Het is aan iemand waar ze aan gehecht is om het haar uit te leggen, iemand die veel met haar omgaat.”
Jean-Filip keek schuw op. “Je vergeet dat ik de kroonprins van Lenion ben. Ik kan niemands vriend zijn.” “Ik heb nochtans niet naar u gerefereerd. Ik zei gewoon ‘iemand’. Bedoelt u soms dat zij ‘gehecht’ is aan u?” Jean-Filip werd bleek. “Jago...” “Zo klonk het wel volgens mij,” zei de raadgever. “Jago, het is niet wat je denkt,” antwoordde Jean-Filip. “Nee, hoezo niet? Wat is het dan wel?” Jean-Filip beet op zijn lip. “We zijn gewoon vrienden...” “Zo ziet het er niet uit vanuit het perspectief van de hertogin en mij.” Jean-Filip zweeg.
Catherina hield haar adem in. Op aanraden van Thomas had ze haar mond gehouden tegen Jean-Filip over het gesprek dat ze met de zwarte man had gehad. Nu betreurde ze die beslissing. De manier waarop de raadgever de jonge prins in het nauw dreef, was gewoonweg wreed. Ze had hem tenminste toch moeten zeggen dat ze de toestemming van de hertogin hadden om elkaar te blijven zien.
“Houdt u van haar?” vroeg Griffith op de man af. De echo deed pijn in Catherina’s hart. Jean-Filip perste de lippen op elkaar. “Hoe lang houden jullie ons al in het oog?” “Dat was de vraag niet,” zei Griffith streng. Jean-Filip haalde diep adem. “Hemel, Jago, wat denk je zelf? Waarom denk je anders dat ik onze ‘gast’ zo dikwijls onderhoud.” “Liefde houdt meer in dan ‘onderhouden’ alleen,” antwoordde Griffith emotieloos. “Allemachtig, Jago,” vloog Jean-Filip op. “Wat weet jij van liefde? Ja, ik hou van haar! Meer dan je je kan voorstellen!” “Meer dan ik mij kan voorstellen? Meer dan van het leven zelf?” “Meer dan van het leven zelf...”
“Goed,” knikte Griffith, “dan kan ik het liefde noemen.”
De prins was geprikkeld door zijn bekentenis en zei: “Jago, je weet zelfs nauwelijks hoe je het woord moet uitspreken...”
Griffith leek de belediging over zijn kant te laten gaan en het werd een tijdje stil. “Wat zal mijn moeder doen als ze hoort hoeveel ik om Catherina geef?” zei Jean-Filip tenslotte. “Bent u bang dat het meisje zal worden weggestuurd?” “Ja! …Ik weet ook wel wat er gebeurt als mijn moeder Catherina niet ‘geschikt’ vindt.” “En wat als ze Catherina wel geschikt vindt? Catherina is de gravin van een redelijk graafschap en het fortuin van de Montforts is ook nog steeds behoorlijk.” “Ik betwijfel of mijn moeder dat ook denkt,” zei Jean-Filip. “Waarom niet? Als ik het denk, denkt zij het ook.”
Jean-Filip keek voor het eerst verbaasd op. “Je wilt zeggen...” “De hertogin stemt in met uw keuze. Ze heeft Catherina onder de loep genomen en is uitermate tevreden over haar positie en karakter.” “Ik kan Catherina dus blijven zien?” vroeg Jean-Filip verbaasd. “Ja, u hebt haar toestemming.”
Jean-Filip wist niet waar hij met zijn vreugde blijf moest. Hij wilde onmiddellijk naar Catherina hollen, maar de raadgever hield hem tegen. “Uw geschenk,” zei Griffith. Jean-Filip keek hem even onbegrijpend aan. Griffith haalde iets vanonder zijn mantel vandaan en gaf het aan de prins. “U wou haar iets cadeau doen,” bracht de raadgever de prins in herinnering.
Een uur later al kwam Jean-Filip, Catherina het goede nieuws vertellen. Hij vertelde haar dat zijn moeder er geen bezwaar tegen had dat ze elkaar graag zagen en zei dat ze vanaf nu elkaar zoveel konden zien als ze wilden. Voor Catherina deed het er niet aan toe dat ze het al wist. Ze was al met al blij dat ze nu tenminste niet meer over het voorval in het bureau moest vertellen.
Ze reden er onmiddellijk op uit en vierden het feit uitgebreid met een diner achteraf. Tijdens het eten gaf Jean-Filip haar het geschenk dat Griffith hem had gegeven. Catherina merkte dat het een parelsnoer was, een subtiele manier van de raadgever om haar vaders hanger te vervangen. Ze aanvaardde Jean-Filips geschenk, maar zei dat ze toch liever haar vaders hanger bleef dragen. Jean-Filip begreep het en drong er niet op aan dat ze het toch zou dragen.
Na het eten was het zo laat geworden dat het tijd werd zich terug te trekken om te gaan slapen. Catherina was graag nog langer bij Jean-Filip gebleven maar ze wist dat hij morgen elders moest zijn dus dwong ze zich om naar haar kamer te gaan.
Ze was nauwelijks de gang naar haar kamers ingeslagen toen ze hem zag staan.
De raadgever stond uitdagend naast de deur van haar kamer en Catherina kon niet anders dan naar hem toelopen. “Wel, juffrouw Montfort,” zei hij spottend toen hij haar zag, “heeft u eigenlijk ooit wel tegen de prins gezegd dat hij en u de zegen van de hertogin hebben? Hij leek redelijk verbaasd dat van mij te horen.” Catherina snoof en antwoordde: “Dus u hebt het hem verteld? Dan mag ik daaruit ook afleiden dat u hem het een en ander heeft voorgesteld wat betreft een bepaald geschenk? Ik zou het op prijs stellen dat u in het vervolg uw suggesties voor u houdt, mijnheer, en zich niet bemoeit met wat er tussen de prins en mij is.” Hij vertrok geen spier en antwoordde effen: “Dan zou ik het van mijn kant op prijs stellen dat, als u ons nog eens staat af te luisteren, u zich beter verbergt. Warme lucht vriest gemakkelijk aan in dit weer...”
Catherina klemde haar tanden opeen. “Is dat een hobby van u? Mensen bespioneren?” zei hij uitdagend. “Nadat u mijn bureau was binnengeslopen, was ik al geneigd zoiets te denken. Was u bang dat ik dingen over u zou vertellen aan de prins? Of was u bang dat hij iets over u tegen mij zou vertellen? Iets zoals...”
Ze liet hem niet uitspreken. “Hoe durft u,” siste ze, “zich te mengen in de gevoelens van de prins voor mij?” Hij keek haar spottend aan en antwoordde zwaar ironisch: “Bent u soms jaloers omdat de prins zijn liefde eerder aan mij heeft bekend dan aan u?”
Ze gaf een woeste kreet en nog voor ze het besefte, had ze hem een klap in het gezicht gegeven.
Allesbehalve een zachte klap.
De donkere bril vloog door de lucht. Ontnuchterd keek Griffith toe hoe de bril voor zijn voeten in stukken sprong. De scherven maakten een hels kabaal en sprongen alle kanten uit. Catherina schrok van het geluid en van zichzelf. Het werd terug stil en ze zag hem opkijken, opkijken met donkere, gloeiende ogen alsof hij haar wou verscheuren. Even deinsde ze terug, maar dan herpakte ze zich en balde ze de vuisten. Ze zou niet meer voor hem wijken. Al maakte hij haar nog zo bang, ze zou nooit toelaten dat hij Jean-Filip van haar afnam.
Hij bekeek haar intens en zag de angst op haar gezicht. Maar dan las hij ook de vastberadenheid af uit haar ogen en hij wist dat ze zich niet zomaar gewonnen zou geven. Hij begon flauw te glimlachen en zei: “Ik veronderstel dat de prins dit bedoelde toen hij zei dat uw omgangsvormen bijgeschaafd moesten worden.” Ze beet op haar lip en keek woest van hem weg. Tegelijkertijd was ze blij dat hij haar niet terplekke had verslonden
“Heel goed, Montfort,” zei hij, “als je me haat, doe maar, ik vraag niet liever. Als je me wilt wantrouwen, doe het dan. Ik zou niet willen dat ik de dochter van Montfort zou misbruiken. Maar laat dit een waarschuwing voor je zijn: hoed je voor de gevolgen.” Catherina huiverde en bereidde zich voor op het ergste, maar hij keek langs haar heen alsof hij zijn interesse voor haar had verloren. “Vaarwel,” zei hij spottend en hij ging heen.
Hoofdstuk 6
1. Het was omstreeks tien uur 's avonds dat de koets van de hertogin terug aankwam op het slot. Het was een lange tocht geweest vanaf het koninklijke paleis en de hertogin had niks meer gegeten sinds die middag. Vermoeid installeerde ze zich in het salon en wachtte tot haar bedienden een maaltijd voor haar hadden klaargemaakt.
De hertogin sloot haar ogen en dacht aan haar bezoek aan koning de Bethune. Zoals gebruikelijk was de Bethune aangenaam gezelschap geweest en waren de besprekingen vlot verlopen. Toch viel het haar zwaar om telkens de rit naar het koninklijke paleis te ondernemen. Ze was niet jong meer en bovendien was de tocht oncomfortabel. De tijd dat zij en de Bethune elkaar elke week zagen was al lang voorbij.
Ze hadden vooral gesproken over Jean-Filip. De jongen leek eindelijk klaar te zijn voor een huwelijk en dat werd maar tijd ook. Vooral omdat De Nechoir belangstelling voor een van de andere kandidaten had opgevat en hem was beginnen introduceren als de troonopvolger in het buitenland.
Het was nog maar de vraag wat De Nechoir zou doen eens Jean-Filip aan alle clausules zou voldoen om wettelijk kroonprins te worden. Tot nog toe had het in De Nechoirs voordeel gespeeld dat er meerdere kandidaten waren. Als Jean-Filip nu de Bethunes opvolger werd, zouden de andere kandidaten niet meer meespelen. Ook De Nechoir zou dan niet langer kunnen proberen om de troon te bemachtigen via zijn stropop. Hij zou misschien nog proberen om Jean-Filips huwelijk te voorkomen. Of nog erger, hij zou kunnen proberen om Jean-Filip definitief uit te schakelen.
Een van de dingen die ze met de Bethune had besproken waren de extra veiligheidsmaatregelen rond de jongen. Jean-Filip zou het niet bevallen, maar het zag er naar uit dat ze dezelfde veiligheidsmaatregelen rond de jongen zouden moeten opbouwen als rond de koning. Dat betekende een leven van vrijwillige opsluiting, maar zoals de zaken er voor stonden was dat het beste.
De hertogin legde haar hand op haar borst. Zolang De Nechoir een gevaar vormde, zou geen van hen echt veilig zijn. Niet zij, niet de Bethune, niet Jean-Filip. Niettemin was de hertogin niet van plan om de toekomst van haar land te laten dicteren door De Nechoir en haar zuster. Nee, zij en de Bethune hadden al lang geleden beslist dat er slechts één heerser voor Lenion zou zijn en dat zou Jean-Filip worden.
Een dienaar kwam binnen met haar eten. Het gezicht van de hertogin verkrampte. Zij en de Bethune hadden er alles aan gedaan om van Jean-Filip een waardige opvolger te maken. Ze hadden honderden keren samen geklonken op de jongen. En het werd tijd om van hem officieel de kroonprins te maken van Lenion.
De dienaar keek de hertogin bezorgd aan en ging naast haar staan. De hertogin kromp ineen. Even fronste de dienaar de wenkbrauwen, dan rende hij naar buiten en riep om hulp. De hertogin viel neer op de grond...
De deur vloog met een ruk open. Jean-Filip schrok verbijsterd wakker en greep naar zijn degen. In de deuropening stond een dienaar. De prins ontspande. Met al die herrie had hij bijna gedacht dat iemand hem kwam vermoorden.
“Wat is er?” zei hij geïrriteerd.
Maar toen keek hij opnieuw op en zag hij dat de dienaar in paniek was.
“M... Mijnheer... uw moeder... er is iets mis met uw moeder... De dokter zegt... U moet zo snel mogelijk komen.”
Jean-Filip holde de kamer al uit.
Pas na een hele tijd merkte Catherina dat iemand aan haar arm schudde. “Mmh, in hemelsnaam... laat me toch slapen...” “Juffrouw,” klonk het toen dringender. Catherina deed haar ogen open en merkte dat een dienstmeisje haar probeerde wakker te maken. “Het spijt me, maar mijnheer Lacroix vraagt naar u.” Jean-Filip? Ze was onmiddellijk klaarwakker. “Heeft hij gezegd waarom?” “Ja... Nee... het is niet echt mijnheer Lacroix... Het is de hertogin...” “De hertogin?” “Er is iets gebeurd.” Catherina trok vlug haar kamerjas aan.
Er stonden een paar dienaren naast de deur van de slaapkamer van de hertogin toen Catherina er aankwam. Ze nam hen vlug op, zag dat sommigen hun handen hadden gevouwen en een gebed prevelden. Catherina wist toen dat er iets erg mis was. Langzaam stapte ze de slaapkamer binnen en keek met bange ogen rond. Ze zag Jean-Filip naast een bed zitten waarin de doodsbleke hertogin lag. Gedurende een ogenblik hield Catherina’s hart op met slaan en vreesde ze voor het ergste. Voorzichtig kwam ze dichterbij. Jean-Filip keek op naar haar en Catherina zag dat hij niet eens had kunnen huilen. Ze wou hem vragen of het waar was, maar ze kon het niet over haar hart brengen om die ene belangrijke vraag te stellen. Ze kon hem gewoon niet vragen of zijn moeder echt dood was.
Hij stond met een zucht op en nam haar bij de arm mee naar buiten. “Ze heeft rust nodig,” zei hij zacht toen hij de deuren achter hen had gesloten. Toen Catherina dat hoorde, haalde ze opgelucht adem. Ze had gedurende een moment echt gedacht dat… “Dus ze komt erdoor?” Jean-Filip streek vermoeid door zijn haar en mompelde: “Een lichte beroerte... De dokter had het al een tijdje zien aankomen. Hij zegt dat het nu nog wel in orde zal komen, maar dat een volgende fataal kan zijn.”
Catherina beet op haar lip. Jean-Filip leek echt van zijn stuk te zijn. Het was op zo’n momenten dat Catherina kon zien hoeveel de jongen van zijn moeder hield. “Is dit eerder gebeurd?” vroeg Catherina zacht. Jean-Filip knikte moedeloos en zette zich op een bank neer. “De laatste keer was de dag dat jij op het slot aankwam, maar toen was het niet zo zwaar als nu.” Catherina keek verbaasd op. “Waarom heb je daar nooit iets over gezegd?” Jean-Filip wuifde de vraag weg. “Welk verschil zou het hebben gemaakt... Het is iets wat mij en mijn moeder aangaat....” Catherina zweeg even. “Ik had je kunnen steunen.” “Ach wat,” zei Jean-Filip bars en hij deed er het zwijgen toe.
Catherina keek een ogenblik op hem neer en zette zich toen naast hem. Ze legde haar hoofd tegen zijn schouder en sloot haar ogen. Na een tijd voelde ze hoe hij zijn arm over haar heen sloeg en haar tegen zich aantrok. Hij streelde haar haar in gedachten, zuchtte als hij dacht aan de vrouw in de kamer. Catherina zelf bewoog niet, maar haar stille aanwezigheid was zijn grootste troost nu.
Zijn moeder zou misschien spoedig sterven, besefte hij. Wat zou er dan gebeuren? Hij gaf er niet om dat hij dan verplicht zou zijn de hertogentitel over te nemen. Hij dacht er alleen aan dat zij er dan niet meer zou zijn. Zijn moeder, zijn beschermer, zijn vriendin. Het slot zou eenzaam worden zonder haar. En alles zou anders zijn, van het moment dat hij ‘s morgens opstond, tot het moment dat hij ’s avonds zou gaan slapen.
Plots voelde hij dat Catherina zijn hand vastnam. Hij keek naar omlaag en zag haar onschuldige gezicht. Iets smolt in zijn hart en hij glimlachte triest. “Hou me vast, Catherina,” zei hij, “hou me vast, want niemand heeft me ooit verteld hoe het voelt om een moeder te verliezen.” Ze begonnen te fluisteren en spraken met elkaar tot diep in de nacht. En het was tijdens die nacht dat hij haar voor het eerst kuste en haar zwoer dat hij van haar hield. Hij fluisterde dat hij haar nodig had en dat zij de enige was die hij met zijn diepste binnenste kon toevertrouwen. Zij waren van dezelfde soort mensen, zei hij, alleen zij konden elkaar begrijpen. En dan kuste hij haar en vroeg haar ten huwelijk.
2. De volgende morgen was de hertogin voldoende hersteld om het nieuws te kunnen vernemen. Toen Jean-Filip het haar vertelde, glimlachte ze en gaf ze haar volle genegenheid aan het koppel. En vanaf haar bed ging het nieuws de kamer uit, over het binnenplein tot bij de vroegere bootsman van de Megafor.
Thomas was niet verrast, maar hij kon nauwelijks geloven dat het zo snel was gegaan. “Dus Jean-Filip heeft Catherina ten huwelijk gevraagd?” vroeg Thomas aan Griffith. “Jesus-Maria! En wat heeft zij geantwoord?” Als een standbeeld stond de zwarte man kalm tegen een balk geleund. Zijn gezicht stond strak als altijd. “Wat denk je, enkel een gek zou een toekomstige koning afwimpelen.” Thomas hield zijn adem in. De charme van de jonge prins zou er wel meer mee te maken hebben, dacht hij. “Maar toch,” zei Thomas, “het is zo vlug gegaan. Wie had kunnen denken dat die twee met elkaar zouden trouwen toen ze elkaar voor het eerst ontmoetten bij dokter Derache. Dat had geen mens wellicht verwacht.”
En dan zei hij: “De hertogin zal wel niet tevreden zijn geweest dat het toeval haar zo bij de neus heeft genomen. Catherina is dan wel van de hogere adel, maar ze heeft geen politieke betekenis...” Griffith verpinkte niet en staarde roerloos voor zich uit. Thomas keek hem aan. “Of wist ze er wel van?” De raadgever antwoordde niet en Thomas’ blik werd scherp. “De hertogin zou nooit een schoondochter willen hebben die ze niet zelf heeft gekozen. Me dunkt dat de hertogin, Catherina al veel langer kende dan jij me hebt verteld. Leg me eens uit hoe dat kan, Woolf? Heb jij je hierin gemengd?” Griffiths ogen flitsten, maar voor de rest gaf hij niks prijs van wat hij dacht. Toen antwoordde hij bits: “Het is ‘Jago’ hier op het slot, en, nee, ik heb niks met de hele zaak te maken.” Thomas gromde maar wat. “Ik hoop dat je gelijk hebt want je weet even goed als ik wie Catherina is. De kapitein zou zich in zijn graf omdraaien als hij wist dat je zijn dochter voor een van je plannen gebruikte.” Griffith haalde de schouders op en keek weg.
Thomas nam een paar ogenblikken om hem op te nemen. “Je bent veranderd, weet je,” zei hij. “Je was al anders toen de kapitein stierf, maar je bent nog meer veranderd de laatste jaren.” “Doet dat ertoe?” zei Griffith. “Ja,” zei Thomas, “eigenlijk wel. Je was een mens vroeger, maar wat je nu bent weet ik nog nauwelijks. Ik vraag me dikwijls af wat er met de jongen is gebeurd die we indertijd op het Welshe strand vonden.”
De zwarte man antwoordde niet en Thomas zuchtte. “Ik wenste dat je me tenminste zou vertellen wat je met Catherina van plan was. Begrijp me niet verkeerd: ik weet dat je het beste voorhebt met Lenion, maar door Catherina als vrouw voor Jean-Filip te kiezen, heb je een gevaarlijke weg ingeslagen.” “Ik moet jou niks vertellen, oude man, dus bemoei je er niet mee,” grauwde Griffith. “Nee, misschien niet,” zei Thomas, “maar verwacht niet dezelfde terughoudendheid van Catherina. Zij weet de dingen niet die wij weten en als je haar tegen de haren in gaat wrijven, kan je er een gevaarlijke vijand bij krijgen. Ik hoef je er hopelijk niet aan te herinneren dat ze je echte naam kent en dat de hertogin die beter niet te horen krijgt. Je naam is direct gelinkt aan de Arendsburcht van De Nechoir.” Griffith duwde zich af van de balk waar hij tegen geleund stond. “Het enige dat Montfort hoeft te denken is dat ze gekozen werd. De reden waarom is alleen aan mij om te weten.” En hij liep weg.
Thomas zag hem weggaan. Dan riep hij hem na: “Hey Woolf.” Griffith bleef staan bij het horen van die naam en keek vervaarlijk over zijn schouder heen. Thomas stak onverstoorbaar zijn pijp in zijn mond. “Laatst had ik een gesprek met de hertogin. Ze had het over jou en zei dat er te weinig gevoel in je zat. Ik antwoordde haar daarop: ‘Nee, er zit juist te veel gevoel in hem.’.” Even zweeg Thomas en toen zei hij waarschuwend: “Let op Griffith, of het eindigt ermee dat we ons allemaal beginnen af te vragen waar je mee bezig bent.”
Griffiths ogen vernauwden, maar hij zei niks. Hij keerde zich om en liep verder weg. Thomas was al lang niet meer de duvelstoejager van de Megafor. Hij kon niet weten wat er omging in zijn hoofd. Niemand kon dat.
3. De volgende dag al maakte de hertogin bekend dat haar zoon zich zou verloven. Koning de Bethune werd er bij geroepen en zo werd vastgelegd dat het huwelijk over vijf maanden zou plaatsgrijpen. De verloving zou over twee maanden gebeuren. Dat gaf hen de tijd om een verlovingsfeest voor te bereiden en de blijde intredes te organiseren die daarop zouden volgen. Intussen zou Catherina moeten worden geïntroduceerd in de adellijke kringen om de verloving zo vlot mogelijk te laten verlopen en zou het huwelijk voorbereid moeten worden.
De hertogin plande een verlovingsfeest met veel luister en een huwelijk zonder weerga. Zij en de Bethune wilden dat het over het hele continent bekend raakte wie de troonopvolger van Lenion werd en daarvoor werden kosten noch moeite gespaard. Het verlovingsfeest zou op het hertogelijk slot worden gehouden en het huwelijk zou in de grote dom van D’Azur worden voltrokken, gevolgd door een feest op het koninklijk paleis. De hele Lenioonse adel stond aan te drummen om te worden uitgenodigd.
Griffith zorgde er intussen voor dat alles in goede banen werd geleid. Hij was er in geslaagd al zijn plannen te verwezenlijken en zelfs Catherina’s achterdocht kon haar niet meer aan haar lot doen ontkomen. Hij verwachtte nog wel een tegenzet van Marcos De Nechoir, maar Griffith zou zich nu niet meer laten dwarsbomen en nam alle mogelijke voorzorgsmaatregelen.
Met Jean-Filip werd gesproken over zijn veiligheid. De raadgever vertelde hem over het gevaar dat hij nu liep en overtuigde de prins om de beveiliging rond hem op te trekken. Jean-Filip was nog zelden te zien zonder persoonlijke lijfwachten. Enkel als hij bij Catherina was, duldde hij niet dat hij omringd werd door zijn escorte. Maar zelfs dan had Griffith nog genoeg in de pap te brokken om zijn veiligheid te verzekeren.
Intussen trouwde er ook iemand anders in de familie Montfort. Catherina’s neef Laurent bleek al een aantal maanden een verhouding te hebben met een arm meisje. Uit angst voor zijn vader had hij die relatie geheim gehouden, maar nu ook Catherina het heft in eigen handen had genomen, was hij uit de kast gekomen. Zijn vader had hem terstond onterfd, maar aangezien dat nog weinig uitmaakte, deerde het hem weinig. Hij was met zijn grote liefde getrouwd en was ergens in Havre in een klein huisje gaan wonen. Waar hij het geld vandaan had gehaald om dat huisje te betalen, liet Laurent niet los. Hij had het eerlijk gekregen en dat was het enige dat hij er over kwijt wou. En zo was er tenslotte dan toch gebeurd wat niemand voor mogelijk had gehouden: Laurent was een eerzaam man geworden.
4. De dag voor het verlovingsfeest beklom de man die door Griffith ‘Fox’ werd genoemd de kadedijk van Havre. Onopvallend bleef de robuuste man bovenaan de trappen staan en loerde door zijn fijngeknepen ogen naar de schepen in de haven. Hij dacht nauwelijks aan het verlovingsfeest waarvan de voorbereidingen nu wel moesten zijn afgelopen. Hij dacht alleen aan zijn meester die hem in zo’n guur weer naar buiten durfde te jagen. Fox stak zijn handen wat dieper weg in zijn zakken en verwenste de koude.
Fox was er op uit gestuurd omdat Griffith ‘dacht’ dat er wel eens iets interessants te zien viel. Zelf geloofde Fox er geen bal van. Alles leek doods en verlaten en het zou hem ten zeerste verwonderen als hier ook maar iets zou gebeuren. De meeste mensen waren weggetrokken om de verloving van de kroonprins van nabij te kunnen volgen. Het zag er dan ook naar uit dat hij zijn tijd verdeed aan de kade. Fox vond dat Griffith best iemand anders had kunnen zoeken voor dit rotklusje. Op een dag, dacht Fox, zou het hem nog eens te veel worden en dan zou hij het voor bekeken houden....
Fox dacht terug aan de dag dat hij Griffith voor het eerst had ontmoet. Toen al had hij geweten dat de zwarte man problemen betekende. Griffith had Fox omgetoverd van een brave huisknecht naar een spion en zeeman en sindsdien deed Fox niks anders dan van het ene gevaar in het andere hollen. Geen moment rust had hij nog. Om dan nog maar te zwijgen over het humeur van de zwarte man. Alleen dat al weerhield Fox ervan om niet spoorslags terug naar huis te rijden.
Fox stampte zijn voeten warm en mompelde wat vervloekingen aan het adres van zijn meester. “...compleet besuikerd...,” mompelde hij. “...de molentjes wat te hard aan het draaien...” Maar dan kwam zijn klaagzang abrupt tot een einde. De hele tijd was hij naar de schepen in de haven aan het kijken geweest, zonder er zich van bewust te zijn wat hij juist zag. Maar dan merkte hij ineens naar wat hij keek en vloekte hij. Fox wist niet hoe snel hij zijn kijker van onder zijn kleren moest grissen en aan zijn oog zetten.
Fox was terug kalm geworden en bekeek de schepen een per een. Ze leken brikken te zijn, maar Fox wist wel beter. Wie al zo lang in het vak zat als hij wist dat Welshe spionageschepen zich altijd voordeden als brikken. Dat was op zich al erg genoeg, maar het onheilspellende eraan was dat er geen beweging aan boord van de schepen was te bekennen. De bemanning was wellicht al lang van boord gegaan, de hemel wist waarheen. Fox vloekte opnieuw. Als hij eerder was gekomen dan had hij misschien nog te weten kunnen komen waar ze waren. Nu had hij er het raden naar wat de plannen waren van de Welshen.
Het verlovingsfeest dwarsbomen natuurlijk, dacht Fox grimmig terwijl hij de kijker dichtklapte. Maar de vraag was natuurlijk hoe. Al bij al hoefden ze er niet verbaasd over te zijn dat de Welshen de zee waren overgestoken. Als De Nechoir nog steeds zijn zinnen had gezet op de val van Lenion dan moest hij nu wel reageren om het huwelijk van de prins te verhinderen. Fox’ radertjes begonnen te werken. Hij vroeg zich af wat hij nu best kon doen om te voorkomen dat de hel losbrak. Zou hij de Welshen proberen te zoeken of was dat te gevaarlijk? Fox kwam tot de conclusie dat hij niks op eigen houtje kon uitvoeren. Hij zou zijn meester moeten waarschuwen en die zou wel verdere actie ondernemen.
Fox maakte aanstalten om terug te gaan, maar hij had zich nauwelijks omgedraaid of hij bleef al terug staan. Een vrouw en twee zwaargebouwde mannen stonden voor hem en keken hem geïnteresseerd aan. Zijn eerste impuls was om er als een haas vandoor te gaan, maar nog voor hij een voet had verzet hadden de twee zware mannen hem al vastgegrepen. Fox pruttelde even tegen en dan stond hij weer vlak voor de zwartharige vrouw.
“Neyrelle...”
De diepdonkere vrouw glimlachte hem toe en Fox werd bleek. Hij wist niet wat hem het meest verbijsterde. Haar mysterieuze schoonheid of het feit dat ze in Lenion was. Wat het ook was, Fox wenste dat hij op dat ogenblik ergens anders was.
Neyrelles bodemloze ogen keken hem glimlachend aan en plots begon ze te spreken met een stem even diep als de oceaan. “Meester Vos lijkt op het punt te staan ons te verlaten,” zei ze, “zonder te vragen welke boodschap ik heb voor zijn meester.” Fox slikte en gaapte haar aan. “Weet de kleine Vos soms niet meer wat meester Wolf met hem zal doen als hij vergeet wiens dienaar hij is?” Fox moest de neiging weerstaan om niet weg te kruipen. “Hij zou je villen en openrijten en roosteren als je me je diensten niet aanbiedt... Dat is de manier waarop hij met mensen omgaat.” Fox perste de ogen dicht.
“Luister daarom naar me, meester Vos,” ging Neyrelle verder, “en luister goed, want de donkere dame heeft de boodschapper van de zwarte man nodig. Ga naar je meester, meester Vos, en zeg hem dat ik in het land ben. Hij zal misschien verrast zijn, maar misschien ook weer niet. Zeg hem dan dat hij komt naar de plaats waar hij mij het laatst heeft ontmoet. Ik heb hem nodig om mijn plannen uit te voeren en kan geen moment langer op hem wachten. Zeg hem dat ik naar hem verlang en dat mijn lichaam niet vergeten is wat hij voor me betekent... Fox.”
Met ontzag keek Fox naar de vrouw. Haar stille dwingende stem had al de rest uit zijn gedachten gewist. Op dat ogenblik kon het hem niet meer verdommen wat voor gevaar deze vrouw voor Lenion betekende. Hij wist alleen nog dat hij zijn meester moest waarschuwen dat Neyrelle er was, dat ze Griffith wilde zien, dat Griffith naar Havre moest komen...
Haar dwingende stem gonsde in hem terwijl hij spoorslags naar het buitenverblijf van zijn meester reed. De hele rit kon Fox alleen maar denken aan de boodschap die hij koste wat kost moest overbrengen.
Toen hij binnenstormde in Griffiths buitenverblijf was hij zo buiten adem dat hij nauwelijks kon spreken. Griffith zat achter zijn schrijftafel en keek zijn dienaar verveeld aan toen die stotterend zijn verhaal begon te doen. Maar naargelang Fox’ verhaal vorderde, luisterde de zwarte man met steeds meer aandacht. Griffith kon het bijna zelf niet geloven, maar Fox’ hakkelende verslag loog er niet om: Neyrelle was hier. Zijn Neyrelle.
Even keek hij sprakeloos voor zich uit. Dan nam hij een beslissing. Griffith liep de kamer uit en riep om zijn paard. Fox stortte neer in een zetel en keek zijn meester opgelucht na. Zijn taak zat er op.
Griffith reed in galop naar Havre. Neyrelle, dacht hij. Hij voelde zich alsof hij een koortsdroom had waar hij zich niet tegen kon verweren. Ze was zo dichtbij... in Lenion... Dat was al jaren geleden. Hij kon haar gefluister nog in zijn oor horen en Griffith moest moeite doen om zelfs even aan Marcos De Nechoir te denken. Maar van zodra dat hij zich afvroeg waarom De Nechoir, Neyrelle naar Lenion had gestuurd, dwaalden zijn gedachten al terug af naar haar. Alleen het beeld van Neyrelle deed er aan toe. Haar lange zwarte haar, haar marmeren huid. Griffith had zelfs moeite om de weg te volgen.
Na een uur rijden kwam hij in Havre aan. Hij vond blindelings zijn weg naar het grauwe bordeel waar hij werd verwacht en steeg af. Twee zware lijfwachten knikten hem toe toen hij het bordeel inging. Hij negeerde de nieuwsgierige blikken van het aanwezige personeel en liep naar de eerste verdieping. Hij duwde de deur van Neyrelles kamer open en zocht koortsachtig het vertrek af met zijn ogen. Hij grijnsde toen hij naar de rugleuning van een stoel keek en een slanke vrouwenarm zag.
“Welkom meester Wolf,” klonk haar diepe stem en de klank van haar stem stuwde het bloed in zijn aderen. Hij liep om de stoel heen en nam de donkere vrouw hongerig op. Haar sierlijke handen gingen omhoog en ze greep hem bij de kraag vast. “Griffith...,” zei ze en ze drukte hem tegen zich aan. “Mijn Griffith.” Hij gromde inhalig en ze keken elkaar diep in de ogen aan. Dan klauwde hij in haar zwarte haar en kusten ze elkaar begerig. Ze lieten zich gaan in een dodelijke omhelzing, kronkelend als slangen rond hun prooi, tot ze geen adem meer over hadden.
“Neyrelle...” Ze keken tegelijkertijd opzij naar de dienaar die nog in de kamer stond. De man stond stokstijf voor zich uit te kijken, zweet parelend op zijn voorhoofd. “Weg,” siste Griffith en dat liet de dienaar zich geen tweede keer zeggen. Neyrelle en Griffith zagen hem gehaast de kamer uitgaan en dan keken ze weer naar elkaar. Griffiths koele vingers vonden hun weg tussen haar kleding. Gretig kuste hij haar borst. Haar nagels klauwden in zijn nek.
Hij tilde haar op uit de stoel en legde haar op het hemelbed. Hij liet zijn hand over haar figuur gaan en ze drukte hem tegen zich aan. “Je vergelijkt me met mijn zuster,” zei ze alsof ze zijn gedachten had gelezen. “Die vergelijking is onbestaande,” zei hij met een bijtende kus op haar schouder. “Ze is een pad naast een parel...” Neyrelle was gevleid en zei: “Welke vrouw zou niet zwijmelen bij zo’n woorden? Als het kon, had ik de vader allang verlaten voor de zoon.” Terwijl hij haar verder uitkleedde antwoordde hij: “Als de tijden anders waren geweest, zou ik je aan je woord gehouden hebben.” Ze glimlachte. “Dat zeg je enkel om me te plezieren. Ik weet wel beter dan dat je van me zou houden.”
“Waarom ben je hier Neyrelle,” zei hij fluisterend in haar oren. Ze trok zijn vest uit. “Eerst vleien en dan uithoren? Ik dacht het niet...” Ze raakte hem aan. “Eerst leveren, dan betalen.” Hij steunde. “Vuile hoer.” “Dat heb je zelf van me gemaakt, Griffith.” Ze kusten elkaar weer. Ze voelde de donkere passie in hem maar al te goed en slaakte een zucht. Hij trok zich op dat moment alweer terug. “De Nechoir stuurt je altijd met een reden,” zei Griffith, “waarom zei je dat je m’n hulp nodig had?”
Neyrelle duwde hem van zich af en keek hem boos aan. “Marcos en Jago, is dat het enige waar jij aan denkt. En ik? Neyrelle? Ben ik maar een speeltje voor jullie allebei?” Griffith greep Neyrelle terug vast en lachte. “Je weet best wat je voor me bent. Maar spelletjes spelen lost niks op. De Nechoir heeft je met een reden naar hier gestuurd en ik wil weten waarom.” “Je moet niks weten,” zei Neyrelle plagerig, “soms is het al voldoende dat je bij me bent.” Griffith was geamuseerd. Hij kende die lach. “Je hebt me met opzet hierheen gelokt.” Neyrelle kuste hem. “O, maar ik denk dat ik er zelf ook wel wat bij win.”
“Je wou dat ik hierheen kwam,” zei Griffith. “Waarom? Waarom wou je me weg van het hertogelijke slot? Zijn jullie iets van plan met de hertogin? Of de koning?” “Wie zal het zeggen?” zei Neyrelle plagerig. Griffith schudde het hoofd. “Het is nog te vroeg. Het zal alleen onze eigen plannen ondermijnen als we nu iets tegen hen ondernemen. Lenion heeft een goede koning nodig. Wacht tot Jean-Filip oud genoeg is en dan kan je met de hertogin en de Bethune doen wat je wilt.”
“Soms denk ik dat je niet meer weet dat de hertogin ook jouw vijand is.” zei Neyrelle boos. “Ben je vergeten dat die vrouw me heeft laten verbannen uit mijn eigen land?” “Nee,” antwoordde Griffith, “ik vergeet niks, maar er is een tijd voor alles. Als er nu iets gebeurt met de hertogin of de koning dan zal Lenion mee ten onder gaan. En wat voor zin heeft het dan om Catherina met Jean-Filip te laten trouwen?”
Neyrelle aarzelde. “Griffith, ik weet niet of je er wel goed aan doet om Catherina op de troon te zetten.” En dan: “Zij en Jean-Filip...” Griffith boog het hoofd. “Ik weet het...” “Waarom dan?” vroeg Neyrelle zacht. Even aarzelde Griffith. “Omdat het de hertogin en de Bethune kapot zal maken als ze het ontdekken.” Neyrelle keek hem ernstig aan. “En Catherina erbij.”
Hij ging op de rand van het bed zitten. “Er is een andere reden...” Neyrelle wachtte, maar er kwam niks meer. Dan vroeg ze: “Welke?” Maar hoe hard hij ook probeerde, hij kon zich er niet toe brengen te antwoorden. “Het doet er niet toe,” zei hij zacht. “Zeg me liever waarom ik hier moet blijven als je het toch niet op de hertogin hebt gemunt.” Maar nog voor hij uitgesproken was, ging er al een licht bij hem op. Als ze niks beraamde tegen de hertogin, dan beraamde ze iets tegen een van de andere hoofdrolspelers, maar dan deed het er niet aan toe of ze hem nu bij haar had of morgen. Nee, Neyrelle had met nadruk gezegd nu, en dat betekende dat, wat ze ook van plan was, vandaag moest gebeuren en niet morgen.
Hij bewonderde haar leepheid en fezelde in haar oor dat ze een echte heks was. “De Bethune heeft het koninklijke paleis vandaag verlaten,” zei hij, “en jij wist dat. Jij wist welke zeldzame vogel de bescherming van zijn ivoren toren had verlaten om naar het verlovingsfeest van de jongen te gaan.” Ze keek hem spottend aan. “Dus mijn kleine geheimpje is uit. Wat ga je nu doen?” Hij worstelde zich speels uit haar armen en zei: “Voorkomen dat onze prijsvogel geschoten wordt natuurlijk…”
Ze liep langzaam naar het raam zodat ze nog net op tijd was om Griffith op zijn paard te zien springen en weg te zien rijden. Ze staarde hem lang na, zich afvragend of Griffith nog op tijd zou zijn om de Bethune te redden van de overval. Neyrelle hoopte van niet. Die man had zoveel kwaad gedaan dat hij het niet meer verdiende te blijven leven. Maar Griffith leek haar dat plezier niet te willen gunnen ‘omdat Lenion niet mee ten onder mocht gaan’.
“Griffith,” dacht ze, “je zou beter niet zoveel plannen hebben.” Dan hoefde hij ook niet overal rekening mee te houden en zou hij nu niet proberen om de Bethune te redden. Laat hem sterven, dacht ze hatelijk, hij is het niet waard. Maar ze kende de zwarte man veel te goed. Hij zou doorzetten, zou haar aanval op de koning proberen te verijdelen. En hij zou wellicht nog slagen ook.
Neyrelle keerde zich om naar de dienaar die net binnen was gekomen. Ja, dacht ze, hij zou slagen. Hij zou haar hele plan verijdelen. Het deed er niet aan toe. Ze vroeg aan de dienaar: “Zijn alle voorbereidingen genomen?” De man knikte. “Goed,” zei ze ernstig, “ga dan verder met het plan.”
Jammer alleen voor Griffith dat hij niet wist dat hij haar in de kaart speelde.
5. Griffith kwam net op tijd toe om te zien hoe een tiental struikrovers de koninklijke koets tot stand brachten. De overvallers sloegen de koetsier neer en rukten de deuren open om de koning uit de koets te halen. Gelukkig had de Bethune nog twee lijfwachten bij zich die hem wisten te beschermen. De soldaten schoten de eerste overvallers af en trokken dan hun zwaarden.
Toch zouden de twee lichtbewapende soldaten het nooit hebben uitgehouden tegen een overmacht van tien man als niet plots Griffith was opgedoken. De zwarte furie viel hen langs achteren aan en wist vijf van de aanvallers uit te schakelen voor ze goed en wel van de verrassing waren bekomen. Daarna was het nog een kleine moeite om af te rekenen met de rest. Binnen de kortste keren sloegen de huurmoordenaars op de vlucht.
Griffith waagde het niet om hen achterna te gaan want hij liet koning de Bethune liever niet alleen nu. “Bent u gewond?” vroeg Griffith toen hij de koets inkeek en de Bethune niet zag bewegen. De Bethune schudde ontkennend zijn hoofd. “Er was er... één die me probeerde... Maar ik heb hem neer kunnen schieten met mijn pistool...” Griffith keek even naar de grond waar hij inderdaad het lichaam van een man zag liggen. Was hij dood? Niet dat Griffith er om gaf, maar hij wou meer over Neyrelles plannen te weten komen dan ze hem had verteld. Hij boog zich over de man, maar hij bleek recht in het hart te zijn getroffen. Die zou hem niet kunnen helpen. Griffith stond op en liep naar het volgende lichaam.
Intussen kwam de Bethune uit zijn koets om het slachtveld te bekijken. Hij leek nog altijd niet te begrijpen hoe ze het hadden overleefd. “Hoe wist je van de aanval?” vroeg hij aan Griffith. Zonder op te kijken antwoordde Griffith: “Neyrelle. Mijn spionnen zeiden dat ze iets beraamde.” Ook dood. Ze waren allemaal dood. Het zou moeilijk worden om te weten of Neyrelle het bij deze enkele aanval zou laten. “Werkelijk?” zei de Bethune, “je zou toch denken dat Neyrelle er beter in was haar plannen te verbergen.”
Griffith keek scherp op. Altijd wanneer de koning op dat toontje sprak, wist hij meer dan hij deed uitschijnen. Maar de Bethune liep intussen al elders en Griffith had er het raden naar wat de koning dacht.
“Wel,” zei de Bethune nu de eerste schrik achter de rug was, “ik veronderstel dat het nu het verstandigst is om terug te rijden naar het paleis. Daar zal ik me een stuk veiliger voelen.” “Maar niet zijn,” gromde Griffith terwijl hij naar hem toe liep. “Het is een hele dag rijden met deze vermoeide paarden. Het hertogelijke slot is dichterbij en daar kan ik u tenminste van een fatsoenlijke garde voorzien. Waarom bent u ook met zo weinig manschappen vertrokken? Dat heeft u in geen tijden meer gedaan.” “Vertrouw me,” zuchtte de Bethune, “ik wou niet, maar een deel van mijn corps moest daarnet achterblijven omdat de brug instortte. Ze zouden een omweg nemen, maar zoals het er voorstaat denk ik dat Neyrelle de brug heeft laten saboteren. Ik vroeg me al af wat die houthakkers in die buurt deden...” Griffith kon zich heel goed voorstellen dat het zo was gegaan...
“Maar soit,” zei de koning, “jij denkt dus dat ik beter doorrijd naar het hertogelijke slot?” Griffith knikte. “Aangezien het wellicht Neyrelles bedoeling was u er weg te houden, kunnen we beter het tegenovergestelde doen.” “Dan zij het zo,” zei de Bethune gemoedelijk, “bind je paard vast aan de koets en kom bij mij zitten, Jago. Ik zal me heel wat veiliger voelen met jou erbij.
Niet dat je echt behendig bent met het zwaard, nochtans. Zou je niet wat lessen beginnen nemen?”
Onder het rijden praatte koning de Bethune schijnbaar over koetjes en kalfjes. Griffith wist echter dat hij het meest op zijn tellen moest letten als de koning dat deed. “Herinner je je die historie met die brief nog?” begon de Bethune. “Het was toch de kleine Montfort die die in haar handen had gekregen, nietwaar - ah, graaf Montfort was een eerbaar man in zijn tijd. Wat is er eigenlijk met dat ding gebeurd? Het ene moment krijg ik niks anders dan berichten over een mogelijke verrader en het volgende moment wordt er met geen woord meer over gerept. Het kan zijn dat de hertogin me er iets over heeft verteld, maar ik kan het me niet meer juist herinneren.”
Griffith antwoordde rustig: “De brief zei niet wat de naam van de dubbelspion was. Daarom heeft de hertogin laten uitspitten wie hem had geschreven en of er misschien nog andere mensen waren die op de hoogte waren.” “Ja, nu herinner ik het me weer. Veel heeft dat niet opgeleverd.” “Een aantal sporen,” zei de zwarte man, “we zijn ze nog altijd aan het onderzoeken.” “Ah, maar niet veel nuttigs, nee?” Griffith keek ondoorgrondelijk voor zich uit. “Een aantal dingen... Maar zoals ik zei, we kunnen beter het onderzoek afwachten.” “Ja, juist,” zei de Bethune, “we moeten beter niet op de zaken vooruit lopen.” En hij keek dromerig uit het raam.
Griffiths ogen vernauwden merkbaar nu de koning niet meer op hem lette. De Bethune vermoedde iets, besefte hij, maar wat was nog de vraag. De volgende dagen zouden het moeten uitwijzen want hij zou de koning nog wel een aantal keren te spreken krijgen. Maar hoe kon het dat na jaren van onvoorwaardelijk vertrouwen de Bethune plots lont rook? Hij kon niet weten dat hij het origineel door een vervalsing had vervangen. Bovendien was die historie nu al lang geleden en was het vreemd dat de Bethune ze nu weer terug oprakelde.
De Bethune onderbrak op dat moment zijn gedachten en zei: “Een heel vriendelijk meisje, die Catherina Montfort. Ik heb haar wel nog maar één keer gezien, maar uit haar brieven spreekt een zekere gevatheid. Ik ben benieuwd hoe ze in het echt is.” Griffiths gezicht verried niet wat hij op dat ogenblik dacht, maar inwendig was hij met verstomming geslagen. Plots begon hij te beseffen wat de Bethunes vertrouwen had ondergraven.
Catherina, dacht hij, die kleine heks, ze had de Bethune over hem durven schrijven. Dat verklaarde het. Griffith moest bekennen dat hij haar had onderschat. Ze had de tegenwoordigheid van geest gehad om achter zijn rug om op de Bethune in te praten, nadat ze tot de conclusie was gekomen dat ze bij Jean-Filip en de hertogin niet veel kon bereiken. Wat betrof de hertogin en Jean-Filip had ze gelijk, die zouden geen inmenging in hun zaken verdragen, maar de Bethune was heel wat ontvankelijker voor de indrukken van andere mensen. Bij hem zou ze wel eens net genoeg effect kunnen sorteren om hem uit zijn functie te wippen.
Wat een lef had die kleine, dacht Griffith verbaasd. Hij had natuurlijk kunnen weten dat ze zich niet zou laten tegenhouden door zijn dreigementen, maar toch. Alles in beschouwing genomen riskeerde ze vrij veel. Ze wist dat hij haar uit het slot zou durven werken als ze een gevaar voor hem vormde en dat ze Jean-Filip dan nooit meer zou zien. En toch had ze het gedaan. Hij zou haast zeggen dat ze de rechtschapenheid van de kapitein had overgeërfd.
Griffith vroeg zich af of dat ook betekende dat ze soms zijn bureau had doorzocht. Hij had het gevoel gehad dat er iemand was binnengebroken toen hij op een keer op reis was geweest en hij durfde er zijn hoofd op te verwedden dat Catherina er wat mee te maken had. Ze was natuurlijk heel voorzichtig geweest en had geen sporen nagelaten, maar toch had hij instinctief geweten dat er iemand binnen was geweest. Wat een kreng, dacht hij. Hij kon alleen hopen dat ze er niks had gevonden.
Een en ander betekende wel dat hij in een gevaarlijke positie terecht was gekomen. Catherina kon de Bethune wel eens meer vertellen dan hem lief was. Ze kon hem Jago's echte naam vertellen en dan zou de Bethune onmiddellijk de link met De Nechoir leggen. Het was anderzijds ook mogelijk dat ze bewijs van zijn verraad had gevonden in zijn bureau. Griffith was evenwel niet de man om te panikeren. Als Catherina harde bewijzen had kunnen vinden, dan had ze die al lang aan de Bethune gegeven en had de koning onmiddellijk maatregelen tegen hem genomen. Nee, Griffith vermoedde dat het alleen bij verdachtmakingen was gebleven.
Op zich kon dat genoeg schade opleveren, maar als hij nu optrad kon hij misschien erger voorkomen. Hij moest er alleen voor zorgen dat Catherina niet de kans kreeg om de Bethune verder wakker te schudden. Dat leek hem eenvoudig genoeg. Hij moest er alleen voor zorgen dat Catherina, de koning niet onder vier ogen kon spreken en dat haar correspondentie naar hem werd onderschept. Eens de Bethune niet meer verder werd opgeruid, zouden zijn gevoelens van wantrouwen wel vanzelf verdwijnen.
Catherina was echter andere koek. Hij had quasi geen greep op dat meisje en het was mogelijk dat zij wel eens een grote invloed op de prins zou kunnen worden. Maar nee, dacht Griffith dan, hij kende Jean-Filip. Die liet zich weinig zeggen door iemand die niet boven hem stond. Voorlopig mocht Jean-Filip nog wel tot over zijn oren verliefd zijn, eens dat over was, zou ze niet al te veel inspraak meer hebben in zijn zaken. Het zou moeilijk worden voor Catherina om dan nog iets te veranderen aan Jean-Filips verknochtheid aan de raadgever.
Griffith leunde wat achteruit. De gedachte aan Catherina zette hem weer aan het denken. Deed hij er juist aan om dat meisje met Jean-Filip te laten trouwen? De theorie klonk redelijk goed, maar vanuit een menselijk standpunt - had Neyrelle gezegd - haperde er wel wat aan. Om zichzelf gaf hij niet, maar...
Hij sneed zichzelf de pas af.
Hoofdstuk 7
1. Die avond zou het lot van Lenion en Wails bepaald worden. De verloving was officieel en het feest zou die avond doorgaan op het hertogelijk slot. Griffith stond op scherp toen de festiviteiten van start gingen. Door wat er eerder was gebeurd met de Bethune, had hij de bewaking laten opdrijven en had hij overal mannetjes gepositioneerd. Hij was zelf ook lijfelijk aanwezig tijdens de festiviteiten om alles in de gaten te houden. Toch had hij het idee dat hij iets over het hoofd zag, iets heel voor de hand liggend.
Griffith keek vanaf een verlaten balkon toe hoe de eerste genodigden binnenkwamen. Het was niet een van zijn gewoonten om aanwezig te zijn op publieke gelegenheden. Het verraadde dan ook iets over de bezorgdheid van de raadgever. Hij wist dat zijn mannen alles voor hem in de gaten hielden, maar was er deze keer toch liever zelf ook bij. Af en toe liet hij zijn mannen verslag uitbrengen, maar niks leek te wijzen op abnormaliteiten. Het was een normaal feest en het zou hem niet verwonderen als hij zich misschien zorgen had gemaakt om niks.
Misschien had Neyrelle het alleen op de Bethune voorzien en was de aanval op zijn koets het enige dat ze had willen doen. De dood van de Bethune had inderdaad voor behoorlijk wat opschudding kunnen zorgen en had de opvolging misschien kunnen bemoeilijken. Toch zou het Griffith hebben verbaasd als De Nechoir echt bang was voor Jean-Filips benoeming. Griffith had een vaag vermoeden dat De Nechoir een oorlog probeerde uit te lokken tussen Wails en Lenion, maar de vraag was alleen hoe hij dat dan zou aanpakken.
Griffith zuchtte. Onder zijn voeten gaf het verloofde paar hun openingsdans weg en hij leunde onmerkbaar uit de schaduw naar voren. De blik op zijn gezicht was neutraal, maar dan was er ook iets anders in te lezen. Een ogenblik lang keken Griffith en Catherina elkaar in de ogen en dat was geen moment waar je bij aanwezig wilde zijn. Griffith leunde terug naar achter en de haat in Catherina’s ogen verdween weer.
Een vrouw benaderde de zwarte man op dat ogenblik van achter. “Gravin Franquin,” zei Griffith zonder zijn ogen van het blonde meisje op de dansvloer los te maken. De gravin was een van de weinige mensen die Griffith van naam en gezicht kende. Hij had al dikwijls beroep op haar gedaan voor staatszaken en ze had haar medewerking altijd zonder vragen verleend, zij het niet altijd uit edelmoedigheid.
“Ridder Jago,” glimlachte de vrouw, “blij te zien dat u onder ons bent, Monsieur.” Gefascineerd keek de gravin naar de mond waarachter een stel blanke beestentanden lag verscholen. Ze kon niet anders dan er naar kijken omdat zijn ogen werden verborgen door zwarte glazen. Die bittere mond was het enige waar iets van uitdrukking op lag.
Griffith negeerde de vrouw naast hem en de gravin pruilde even. Ze vroeg zich af wat hem dan wel meer kon boeien dan haar en volgde zijn donkere blik. Ze zag dat hij keek naar de verloofde van de prins en haar mond krulde spottend. “Ik sprak daarnet met de jonge prins,” zei ze terwijl ze dicht tegen hem aan ging staan. “Hij is vrij enthousiast over zijn toekomstige bruid en zegt dat hij wellicht niet de enige is. Mag ik weten hoe enthousiast jij bent? en ze greep in zijn kruis.
Teleurgesteld moest ze merken dat hij niet dat soort enthousiasme toonde. De zwarte man zei hatelijk: “Gravin Franquin, bent u ooit al eens het centrum van belangstelling geweest op een feest zonder dat u het wou? Indien niet stel ik voor dat u me loslaat voordat u er achter komt.”
De gravin liet hem chagrijnig los. Ze wist dat hij het meende, maar gaf zich nog niet gewonnen. “Ze zeggen dat je nooit met vrouwen het bed deelt, Jago. Heeft dat er soms mee te maken dat je nooit klaarkomt?” Griffith liet zich niet van zijn stuk brengen. “Heeft mevrouw soms de ervaring om de geruchten te ondersteunen?” Ze keek hem venijnig aan. “Dat zou ik wel als u tenminste uw belofte aan mij zou nakomen.” Griffith glimlachte fijntjes. “Ik zag dat u uw man heeft meegebracht, gravin.” De gravin wist een ogenblik niet meer wat zeggen. “Heb ik u beledigd?” vroeg Griffith schamper. Ze perste de lippen op elkaar.
Een tijd lang stonden ze zwijgend naar het verloofde koppel te kijken. De openingsdans kwam ten einde en Catherina wisselde een warme blik met Jean-Filip. “Dat meisje lijkt wel erg interessant te zijn, nietwaar?” zei de gravin tenslotte, maar Griffith haalde slechts de schouders op. “Niet meer dan andere mensen.” “Dat is niet wat ik denk,” zei de gravin. “Ze heeft iets dat andere meisjes van haar leeftijd niet hebben. Ik vind haar heel mooi.” “Mooi,” zei de raadgever en er leek iets te smeulen achter de donkere brilglazen. Hij maakte een beweging en keek de gravin aarzelend aan. “Zeg me... vindt u dat meisje werkelijk bijzonder?” De mondhoeken van de gravin krulden weer. “Ja, heel erg zelfs... Ik heb nooit eerder iemand ontmoet met zoveel eerlijkheid in zich... Er is iets buitenaards aan haar, bijna alsof ze een engel is...” Griffith zette somber zijn lege glas neer en zei: “Een engel, hm? Ja, ik zie het... Dat en veel meer...” “Kent u haar goed?” Hij leek niet te willen antwoorden. “Je zou kunnen zeggen dat ik haar ken...”
Op dat ogenblik kwam Jean-Filip op hen af. Hij was direct na de openingsdans naar boven gekomen en wist blijkbaar geen blijf met zichzelf. Hij vloog de raadgever om de hals en gaf hem een kus op de kruin. De gravin glimlachte achter haar hand omdat het al bij al een komisch zicht was, gezien de prins meer dan een hoofd groter was dan de raadgever. Griffith liet het gelaten toe en wachtte tot Jean-Filip hem weer losliet.
“Jago,” riep Jean-Filip uit, “doe me een plezier en ga dansen met Catherina. Het kan de laatste keer zijn dat je de kans krijgt voor ze helemaal van mij is.” De raadgever keek de jongen aan en antwoordde koeltjes: “Ik dank u voor de eer, maar ik heb geen zelfmoordneigingen. En ik kan me evenmin beroepen op een staat van dronkenschap om me aan zo’n opdracht te riskeren.” Jean-Filip keek hem ontdaan aan. “Jago…” Een bediende passeerde hen met champagne en Griffith nam bedaard een glas van hem aan. “Nee, dank u,” zei hij en hij dronk van het glas.
Gravin Franquin leunde tegen de zwarte man aan en zei: “Ridder Jago schijnt het blijkbaar niet zo hoog op te hebben met uw aanstaande bruid.” Griffith voelde onmiddellijk dat het serpent de prins wilde opjutten, maar negeerde het. “Ik had begrepen dat jullie het niet bijster met elkaar wisten te vinden,” zei Jean-Filip met een tersluikse blik op de raadgever. Griffith nipte van zijn glas en deed alsof hij niks had gehoord.
Jean-Filip dronk ook van zijn glas. “Er zit een eigenaardige smaak aan die champagne,” zei de jongen dan en hij gaf het glas aan Griffith. “Drink er niet van als het verdacht lijkt,” zei de raadgever en hij proefde van het glas van de prins. “Het is in orde,” zei hij na een poos en de prins haalde de schouders op.
De gravin giechelde en zei: “Mijnheer Lacroix is te dronken van andere dingen, om de smaak van zijn champagne te kunnen beoordelen.” “Dat, mevrouw, zou wel eens de volstrekte waarheid kunnen zijn,” zei Jean-Filip opgewekt en ze kirde. “U bent tenminste een man naar m’n hart,” zei de gravin terwijl ze de kroonprins verleidelijk aankeek. “Is dat werkelijk zo?” zei de prins geamuseerd. “O ja,” zei de gravin terwijl ze Griffiths arm inwisselde voor die van Jean-Filip. “U luistert tenminste naar uw hart terwijl andere mensen zich gedragen als een zure stakast.”
Jean-Filip onderdrukte een lach terwijl hij de raadgever aankeek. Griffith rolde met de ogen en maakte duidelijk dat Jean-Filip het wicht mee moest nemen, waarheen kon hem niet schelen. “Mevrouw, wat denkt u ervan als we naar beneden zouden gaan en ik u ten dans vroeg?” zei de prins. “O graag,” zei de gravin en Jean-Filip knipoogde naar de raadgever. “Ik veronderstel dat u niet meegaat?”
Griffith keek de gravin en de prins na terwijl ze naar beneden gingen. Hij schudde het hoofd en dronk zijn glas uit. Dan viel zijn oog op het glas van de prins. Hij aarzelde en nam het glas op. Hij rook eraan en fronste de wenkbrauwen. Hij dacht na en zocht even met zijn ogen in het publiek. Hij zag Jean-Filip en gravin Franquin, maar niet de man die hij zocht. Bizar…
Hij zette Jean-Filips glas weg en liet het rusten. Hij merkte dat Catherina’s neef Laurent hem stond aan te gapen vanop de dansvloer. De jongen zag er al bij al redelijk uit, maar dat kwam misschien omdat hij niet dronken was. Hij had ook geen reden meer om dronken te zijn. Griffith had hem een huisje gegeven zodat hij er met zijn meisje kon wonen en een jaarlijkse toelage om er voor te zorgen dat hij nooit meer een sou aan zijn vader moest vragen.
Uit Laurents blik leidde Griffith af dat de jongen niet goed begreep waarom Griffith dat gedaan had. Griffith geloofde eigenlijk niet dat hij het zelf wist. Guillaume Montfort had altijd gezegd dat er van de kinderen van zijn broer nooit veel terecht zou komen en voor zover Griffith kon nagaan kon dat best wel eens de waarheid zijn. Niettemin leek Catherina het wel met haar neef te kunnen vinden, dus gaf Griffith hem het voordeel van de twijfel. Griffith keek de jongen strak aan en Laurent keek schuchter weg.
Jean-Filip was intussen aan een nieuwe dans met Catherina begonnen. Hoewel Jean-Filip meer dan een hoofd groter was dan het meisje, waren er wel een aantal gelijkenissen tussen de twee op deze hoogte. Ze hadden hetzelfde blonde haar en dezelfde schittering in hun ogen. Het verwonderde Griffith niks dat hij de prins wellicht mocht omwille die gelijkenis. Toch verschilde het kersverse paartje in meer dan een opzicht van elkaar en Griffith vroeg zich af of ze dat zelf wel beseften. In een zekere zin was Jean-Filip niet de gemakkelijkste om mee om te gaan en het zag er naar uit dat Catherina veel zou moeten toegeven als ze een goed huwelijk wilden hebben. Gedurende een enkel ogenblik had Griffith er spijt van dat hij hen had samengebracht.
Griffith ging met zijn rug tegen de muur staan en sloot even de ogen. Hij voelde zich eeuwig vermoeid en moest moeite doen om zijn hoofd te klaren. Hij wist niet hoe lang hij daar zo stond, maar plots hoorde hij een stem vlakbij hem. “Wat is er loos?” Even wist Griffith niet waar de stem vandaan kwam. Dan opende hij de ogen en zag hij dat het tegen hem was gericht. “Niks,” zei hij zacht tegen de hertogin, “ik voel me alleen niet zo goed... Het moet de warmte zijn.”
Hij merkte ineens dat hij zijn bril had afgedaan. Bevreemd keek hij toe hoe de bril uit zijn handen weggleed en op de grond viel. Hij hoorde geeneens de klap toen het glas brak en in alle richtingen wegsprong op de vloer. Hij had het vreemde gevoel dat hij dit al eens had meegemaakt, maar op dat ogenblik leek alles in een waas te zijn omhuld. Hij kon zich zelfs niet meer herinneren waar hij was op dat moment.
“Wat. Wat.” Wat deed die arm onder zijn oksel? “Jago,” zei de hertogin geschrokken, “Wat is er mis? Zo heb ik je nog nooit gezien.” Griffith herstelde zich en probeerde zich staande te houden tegen de muur. “Het is niks,” murmelde hij, “gewoon wat misselijk. Het begon... toen... Catherina...
O hemel, ze had gelijk toen ze zei dat het onmenselijk was…
Wat heb ik gedaan? Wat heb ik met mezelf gedaan?”
“Jago, verman jezelf! Je slaat wartaal uit.”
Hij viel bijna op de grond. Hij voelde zich ziek en was ziek van zichzelf.
Een man ving hem op.
“De ridder is ziek,” zei de hertogin tegen de glazenschenker. “Breng hem naar een slaapkamer en haal een dokter want dit zint me niks. Jago kan je me horen?” Griffith gaf alleen een kreun. “Catherina.” De hertogin fronste het voorhoofd en vroeg zich af wat zulk een naam op zo’n lippen deed. “Breng hem maar weg. Ik zal straks wel eens naar hem komen kijken als er een dokter is geweest.”
De dienaar die Griffith ondersteunde knikte en bracht hem weg.
De dienaar legde Griffith op het bed en keek even naar hem. De zwarte man hijgde zwaar en sloeg allerlei soorten wartaal uit. De glazenschenker wist dat de raadgever de eerste uren uitgeteld was en wellicht zou sterven als hij er geen dokter bijhaalde. Hij haalde de schouders op en verliet de kamer.
De glazenschenker liep onopvallend naar de bijkeukens waar hij zijn kompaan even terzijde nam en zei: “Het is in orde. Hij is uitgeschakeld, maar verhoog de dosis want een gram had genoeg moeten zijn om hem te doden.”
Het zweet gutste met stromen van de hijgende man af. Griffith Woolf merkte het niet op. Kronkelend van pijn lag hij in het bed, vechtend tegen stemmen die hij zijn hele leven al had verdrongen. Het was alsof alle duivels uit de hel op hem los waren gelaten en wraak namen voor al die jaren dat hij zich tegen hen had verzet. Hij huilde en jankte, maar het was tevergeefs, zoals alles altijd tevergeefs was geweest.
“Vertrouw de wolf niet, hij verslindt alles in je buurt.” “Woolf, doe het niet! Woolf! Hij vermoordt je! Nee! Griffith!” “Maar probeer mijn liefde te raken en ik zweer u dat ik u zal vermoorden!” “Hij spaarde kind noch vrouw.” “Beloof me dat je voor haar zult zorgen, b…beloof…” “Ik wil mijn wraak!” “Raak me niet aan! Raak me niet aan!” “O kind…” “Vergeet nooit wie je bent, gehoord? Jij en ik zijn dezelfde.” “Nee.”
“Goden, wat gebeurt er met me...” Hij zag verschijningen, hoorde stemmen, voelde pijn, verloor elke zin, wist niet wat zich af te vragen, dacht omsingeld te zijn, verwachtte de pook, had het gevoel dat hij iets over het hoofd zag, voelde water van zich afstromen, ving een fluistering op. Leef je? Leef je?
“Ik heb er geen idee van want er komt geen zinnig woord uit. Maar als je het mij vraagt zit er iets niet in de haak. Nou ja, het ziet er naar uit dat het wel zal aflopen. Hê joch, ijzersterke kop heb je, nietwaar?”
Hij merkte dat hij misselijk was. Hij wou dat hij het kon wegbraken, maar het vergif zat al te erg in zijn bloed. Was het dan inderdaad gif?
De uitputting overmande hem en het zwarte gat slokte hem op.
Langzamerhand zonk de zwarte man weg in een diepere, rustigere slaap. Zijn ademhaling werd rustiger en zijn temperatuur begon ook geleidelijk aan te zakken. Zijn keel voelde rauw aan van zijn geschreeuw, maar hij merkte er nauwelijks wat van omdat hij droomloos was ingeslapen.
“Hoe voel je je, Griffith?” vroeg Thomas zacht. Uitgeput raakte Griffith zijn voorhoofd aan. Hij was zo verzwakt dat hij zelfs niet de moeite kon doen om zijn ogen te openen. “Slecht,” fluisterde hij. Hij voelde dat de oude man naast het bed een natte lap op zijn voorhoofd legde. “Je ziet er ook slecht uit, Griffith,” gromde Thomas. Griffith had geen kracht genoeg meer om hem daarop iets te antwoorden. “De koorts is tenminste wel al weg,” zei Thomas. “Je stoomde als een bakoven en je herkende me zelfs niet meer. Je hebt me trouwens een blauw oog geslagen want je dacht dat ik een duivel was. Nu, ik heb altijd wel geweten dat ik niet moeders mooiste was, maar waar je dat vandaan haalde zou ik toch niet weten.”
Griffith glimlachte zwakjes. “Duivels zijn mooier dan engelen. Engelen lijken altijd op elkaar.” “Mh, ik denk dat je nog altijd niet helemaal wakker bent.”
Thomas depte zijn voorhoofd opnieuw af met koud water en zuchtte. “Ik kan me nog de laatste keer herinneren dat ik zo naast je bed zat, Griffith.” De zwart man sloot de ogen gepijnigd en kreunde. “Eerlijk gezegd had ik er indertijd twijfels over dat je je er doorheen zou slaan,” zei Thomas. “Er is veel veranderd sinds die tijd…,” antwoordde Griffith zacht. Thomas knikte. “Ja, vooral jij. Zelfs kapitein Montfort had niet gedacht dat je het zo ver zou schoppen. Ik had altijd gedacht dat je terug naar Wails zou gaan.” “Dat zal ik ook,” mompelde Griffith.
Griffith voelde zijn hoofd weer wat klaren en ging rechtop zitten. “Hoe lang zit je hier al naast me, Thomas?” “Mh, pakweg drie uur, maar naar het schijnt lag je hier al een tijdje voor iemand je vond. Ben je hier alleen geraakt?” “Nee... nee, denk ik toch. Ik herinner me dat de hertogin bij me was. Ze liet me door een man wegbrengen die een dokter moest gaan halen. Maar ik dacht niet dat er een is geweest.” “Werkelijk? Was dat een glazenschenker?” Griffith dacht even na. “Ik dacht van wel, maar ik ben niet zeker. Waarom?” “En herinner je je of hij een glas aan de hertogin had gegeven?” Griffiths blik werd scherp. “Thomas, wat is er aan de hand? Hoe kom jij hier? Wat is er gebeurd?”
De oude man keek somber naar Griffith. “Ik ben bang...”
Hij maakte zijn zin niet af en Griffith staarde hem met grote ogen aan. Als hij tot op dat ogenblik nog niet had geweten dat er iets mis was, dan was het hem nu meer dan duidelijk. “Wat!” grauwde Griffith. De zwarte man ontblootte de tanden als een beest. Thomas schrok van die gelaatsuitdrukking. “Griffith, ik...” Furieus greep Griffith de oude man bij de kraag en sleurde hem tot tegen zich aan. “Als je aan je leven hecht, zeg je me wat er gebeurd is. Nu!” Thomas grabbelde naar houvast. Hij twijfelde er geen ogenblik over dat Griffith het meende. “De hertogin...,” fluisterde Thomas, “ze is dood...”
Hij voelde de greep rond zijn kraag verslappen en Griffith zakte steunend in elkaar. Thomas sloeg onmiddellijk zijn arm om hem heen. “Griffith?” De zwarte man schudde het hoofd. Hij voelde zich misselijk, maar wou er niet aan toegeven. “...het... gaat wel... Denk ik...” Hij zette zich op de rand van het bed met zijn hoofd in zijn handen. “Zeg me...” Zijn stem klonk onbeheerst. “Wat is er gebeurd?”
Thomas keek wat verloren op hem neer. “De hertogin is vermoord. Vergiftigd.” Griffith leek opnieuw in elkaar te zullen zakken. Thomas wou hem terug ondersteunen, maar Griffith weerde hem af met het gebaar dat hij verder moest gaan. “Er was een bediende,” ging Thomas aarzelend verder, “die glazen rondbracht. Hij viel niet op tussen de andere glazenschenkers dus zag niemand dat hij hier vreemd was. Hij gaf jou een glas met vergif... en daarna ook de hertogin. Zij was echter op slag dood dus ik veronderstel dat jij een zwakkere dosis hebt gekregen.”
“Marcos De Nechoir is een gifkoning,” mompelde Griffith, “ik heb daarom een immuniteit opgebouwd. Maar de dosis was sterk. Neyrelle moest echt bang zijn geweest dat ik zou voorkomen dat haar zuster werd vergiftigd...” “Denk je dat ze je probeerde te vermoorden?” “Ik weet het niet, misschien kende ze de bevelen van haar man niet.”
Griffith voelde iets van zijn krachten terugkeren. “Thomas,” zei hij flauw, “het houdt geen steek.” “Pardon?” “Waarom werd de hertogin vergiftigd?” Thomas keek hem vreemd aan. “Neyrelle haat haar zuster.” “Ja, maar waarom juist haar? De koning, ja, Jean-Filip, ja, zelfs Catherina. De Nechoir had een prachtige kans om met hen allemaal af te rekenen en hij kiest er alleen de hertogin uit.”
“Griffith,” zei Thomas zacht, “je meesteres ligt dood in een vertrek hiernaast. Hoe kun je...” Maar dan onderbrak hij zichzelf. Griffith had gelijk, er klopte inderdaad iets niet. “Waar denk je aan?” Griffith staarde bedachtzaam voor zich uit. “Het ging Neyrelle niet om de koning. Anders had ze er niet voor gezorgd dat ik die aanslag kon voorkomen. Ik denk dat ze zeker wilde zijn dat ik wel degelijk op het feest aanwezig zou zijn zodat ze me kon uitschakelen. Maar waarom wilde ze me dan vergiftigen? Waarom de dienaar vergiftigen als de meesteres al ten dode is opgeschreven? Ik bedoel, waarom tegelijkertijd? Ik weet dat Marcos De Nechoir me liever uit de weg heeft, maar waarom nu en niet eerder of later? Er moet meer achter zitten.”
Thomas schudde het hoofd in opperste verwarring. “Ik weet het niet Griffith, ik weet het echt niet. Het enige waar ik nu aan kan denken is de hertogin. Hoe ze daar opgebaard ligt in dat vertrek, hoe ontzet iedereen wel is. En die arme Jean-Filip - hij was totaal van streek. De dokter moest hem een verdovend middel geven om hem te kunnen kalmeren.” “Waar is hij?” “Jean-Filip? Boven, in zijn kamer.” “Is Catherina bij hem?” “Nee, ze is bij het lichaam van de hertogin.” Griffith knikte. “Is er iemand anders bij hem?” “Zijn lijfwachten veronderstel ik.” “Alleen zijn lijfwachten?” “Ik ga er van uit van wel.”
Griffith keek scherp op. “Je weet het niet? Wie verzorgt dan de leiding over...” Nog voor hij was uitgesproken, daagde het hem al. “O hemel...” Dat was zijn taak... en als hij er niet was, die van de hertogin... Hij moest normaal gezien zorgen voor de veiligheid van de prins en het slot afsluiten bij het minste onraad. En natuurlijk had niemand daar aan gedacht toen hij was uitgeschakeld omdat de dood van de hertogin iedereen van zijn stuk had gebracht. En terwijl de prins verdoofd op zijn kamer lag en hij was uitgeschakeld, hadden Neyrelles mannetjes ongestoord kunnen doen waarvoor De Nechoir hen naar het slot had gestuurd.
“Thomas,” mompelde Griffith, “sluit het slot zo snel mogelijk af en zorg ervoor dat De Nechoir niet bij de jongen geraakt.” Thomas staarde hem aan en begon het plots ook te begrijpen. Vlug sprong hij op en liep de kamer uit. Tegen de tijd dat hij de kamer van de kroonprins had bereikt, waren Jean-Filips lijfwachten al lang dood en was Jean-Filip zelf verdwenen uit het slot...
2. De ontvoering van de kroonprins werd door vele Lenionen als een daad van agressie ervaren. Er gingen stemmen op om onmiddellijk een oorlogsvloot naar Wails te sturen om de agressors af te straffen en de kroonprins te bevrijden. Koning de Bethune vermoedde echter dat Marcos De Nechoir niet liever had dan dat er een oorlog zou losbarsten tussen Wails en Lenion en was dus op zijn hoede. De vloot van Lenion was niet voorbereid op een oorlog en het was vrij zeker dat De Nechoir hen zou aanvallen met een gigantisch leger als Lenion nog maar in de richting van Wails durfde te kijken. Het was dus beter om een confrontatie voorlopig uit de weg te gaan en te wachten op een diplomatieke oplossing.
Uiteindelijk bleek het niet in de bedoeling van De Nechoir te liggen om direct ten strijde te trekken. Hij liet de Bethune weten dat hij bereid was te onderhandelen en dat bevestigde Catherina’s vermoedens dat De Nechoir meer dan alleen de Bethunes kroon wilde. Als De Nechoir had gewild, had hij immers alle mogelijke opvolgers van de koning in één beweging kunnen uitvagen.
Catherina veronderstelde dat De Nechoir vaste voet aan grond wilde krijgen in Lenion op eenzelfde manier als hij dat had gedaan in Wails: door gemanipuleer en bedrog. Als De Nechoir wilde onderhandelen dan zou het wel eens kunnen gaan over alle opofferingen die Lenion voor Jean-Filip zou moeten maken. Er waren immers meerdere manieren om machtig te worden in een land, een kroon was er een van, een greep op de handel een ander.
In ieder geval liet De Nechoir weten dat hij met de Bethune zou onderhandelen in een stad genaamd Verona, een havenstad in het oosten. Langs de ene kant was het geruststellend dat de onderhandelingen niet plaats zouden hebben op Welshe bodem, maar op neutraal gebied, ver van De Nechoirs vloot. Langs de andere kant was Verona een maand varen vanuit Lenion, wat betekende dat het lot van de kroonprins onzeker zou zijn gedurende meer dan een maand. In de tussentijd zou er veel kunnen gebeuren tussen Wails en Lenion en had niemand er een idee van wat De Nechoir met de prins deed. In een zekere zin was het vreemd dat De Nechoir de onderhandelingen wilde laten doorgaan in een stad die zo ver lag van zowel Wails als Lenion. Toch bekeek de Bethune de zaak ook van een positieve kant. Wat de uitkomst van die onderhandelingen ook zou wezen, de maand die het zou duren om Verona te bereiken, kon de Bethune gebruiken om zijn eigen oorlogsvloot samen te stellen. Hij moest alleen de schijn ophouden dat hij werkelijk wilde onderhandelen. Koning de Bethune liet dus een schip klaarmaken dat zijn onderhandelaar naar Verona zou brengen en gaf ondertussen ook het bevel om in het geheim een oorlogsvloot samen te stellen.
De commotie in Lenion ging Catherina voor een groot deel voorbij door de problemen waarmee ze zelf werd geconfronteerd. Door de dood van de hertogin en de ontvoering van de prins, was Carnières zonder bestuurder achtergebleven. Koning de Bethune had Catherina dan maar regent gemaakt van het hertogdom en van het ene moment op het andere moest ze ineens de taken van de hertogin vervullen.
Al bij al sloeg ze er zich door, al zou ze later niet meer weten hoe ze het gedaan had. Ze was immers niet voorbereid op een dergelijke taak. Het enige waar ze mee aan de slag kon gaan, was hetgeen Jean-Filip haar had verteld over het bestuur en haar eigen intuïtie.
De raadgever van de hertogin was er bovendien niet om haar bij te staan wat het extra zwaar maakte. Na de dood van de hertogin was de zwarte man namelijk in het niets verdwenen. Hij was naar het koninklijke paleis vertrokken en was er niet van teruggekomen. Catherina had er geen idee van wat er met hem was gebeurd. Ze veronderstelde dat koning de Bethune de raadgever bij zich had gehouden op het paleis omdat hij hem wilde gebruiken als zijn onderhandelaar in Verona.
De zwaarste taak waar Catherina aan werd onderworpen, bleek uiteindelijk niet het bestuur van Carnières te zijn, maar de begrafenis van hertogin Lacroix. Met de hertogin begroef Catherina immers niet alleen de bestuurster van een hertogdom, maar ook de moeder van Jean-Filip. Catherina kon zich alleen maar inbeelden hoe Jean-Filip zich hield op het schip van Neyrelle. Het verlies moest enorm aanvoelen.
3. Anderhalve week na de dood van de hertogin liet de koning, Catherina naar het koninklijke paleis roepen. Het meisje liet zich verbaasd wegbrengen en werd door de koning zelf ontvangen op de drempel van het paleis. “Weet u waar Verona ligt?” vroeg de Bethune haar nadat ze naar het salon waren gelopen. Catherina aarzelde omdat ze niet juist begreep waarom de Bethune het haar vroeg, maar antwoordde toch: “Een maand varen vanuit Lenion, op een paar weken van Wails.” “Weet je ook dat De Nechoir met ons wil onderhandelen in Verona?” “Ja.”
De Bethune knikte en ging verder: “Een maand. Tegen die tijd zal mijn oorlogsvloot volledig klaar zijn, op voorwaarde dat De Nechoir in de waan blijft dat we ons alleen voorbereiden op de onderhandelingen en verder niks doen. Het is dus van belang dat we voorlopig even zijn spel meespelen en inderdaad een onderhandelaar naar Verona sturen.
Ik heb er geen flauw idee van wat De Nechoir eigenlijk van ons wil in ruil voor Jean-Filip, maar ik twijfel er niet aan dat het ofwel op geld ofwel op macht neer zal komen. De Nechoir probeert al meer dan vijftien jaar een hand te leggen op Lenion, maar ik ben niet echt van plan om hem dat te gunnen. Tijd winnen is de boodschap, en tijd winnen is de taak van de onderhandelaar die ik naar Verona wil sturen.
Ik heb opdracht gegeven om een van de schepen van de hertogin klaar te maken en ik heb daarvoor de Megafor uitgekozen, het schip van je vader, omdat de bemanning bekend is met De Nechoirs handelwijze. Sinds eergisteren is het schip eindelijk klaar om de reis aan te vatten en dus is het alleen nog afwachten wanneer de onderhandelaar aan boord zal gaan.”
Catherina voelde het bloed in haar aderen stollen.
“Mag ik vragen,” zei ze aarzelend, “of u ridder Jago voor die taak hebt uitgekozen?” “Nee. Jago is om een of andere reden totaal van de aardbol verdwenen en de hemel mag weten waar hij nu is. Nee, ik dacht in feite aan iemand anders, iemand die de laatste tijd heeft getoond dat ze opgewassen is tegen deze taak en die weet wat er werkelijk op het spel staat.” Catherina schrok achteruit en keek de koning met grote ogen aan. “Majesteit,” zei ze verbijsterd, “dat kunt u niet menen.” “Waarom niet? Je hebt getoond dat je bekwaam bent en bovendien kan ik toch niet iemand onbelangrijk naar Verona sturen. Anders weet De Nechoir onmiddellijk dat we zijn voorstel niet ernstig nemen.” “Maar… Ik ben niemand vergeleken met iemand als Jago!” “U bent de toekomstige vrouw van de kroonprins, dat zal genoeg indruk geven.”
“Maar…” De Bethune meende het. Hij meende het echt. Catherina realiseerde zich hoe gevaarlijk die reis zou zijn, en vooral, hoe onbetrouwbaar De Nechoirs reactie kon zijn. Maar de Bethune wist dat ze niet aan zijn voorstel onderuit kon. Als toekomstige vrouw van Jean-Filip zou ze immers de grootste moeite doen om haar man vrij te krijgen.
Maar was zij daar wel geschikt voor? Als ze er Jean-Filip mee kon helpen, zou ze door het vuur gaan voor hem, maar wat was zij? Een vrouw, uit een bescheiden huis, met nauwelijks enige politieke ervaring. De Bethune moest toch weten dat zij niet de meest logische keuze was?
Maar de koning week niet en hoewel Catherina maar met argumenten bleef aandraven, kon ze hem er maar niet van overtuigen iemand anders te kiezen. “Je bent neutraal,” zei hij tenslotte. “Als ik een baron stuur, zal het hele land binnen de kortste keren op stelten staan omdat ze denken dat ik aan favoritisme doe. En ik moet de hoop op de terugkomst van Jean-Filip levend houden, wil ik elk conflict in het binnenland voorkomen.
Lenion staat nog een moeilijk jaar te wachten als er inderdaad een oorlog komt en ik wil het mezelf niet moeilijker maken dan al het geval is.
Catherina, ik heb je nodig. Denk aan Jean-Filip. Als je hem kunt vrij krijgen door De Nechoir een paar loze beloften te doen, doe dat dan in hemelsnaam. Wees zoals je vader, die man week ook niet terug voor welk gevaar ook. Het mag moeilijk lijken, maar je hebt nog een maand de tijd om je voor te bereiden. Ik weet dat je het kan.”
Catherina aarzelde nog een ogenblik langer en dan begon ze het onvermijdelijke onder ogen te zien. “Majesteit,” zei ze tenslotte kalm, “ik aanvaard deze opdracht… en ik zal proberen om de prins zo goed mogelijk te helpen.
Maar ik weet niet of ik zal slagen.”
De Bethune bleef rustig achteruit in zijn zetel zitten. “Vrees niet te veel, dat belemmert. Je zal je werk uitstekend doen. Meer vraag ik ook niet van je.
Goed, als dat geregeld is dan kan ik je misschien de bijzonderheden verder uitleggen. Tenzij er nog iets speciaals was dat je wilde weten?” Catherina staarde even naar de grond. De ernst van de zaak woog veel te zwaar op haar en het viel haar moeilijk om uit te maken waar ze moest beginnen. Eén vraag kon ze desondanks niet ongesteld laten.
“U vraagt mij wat ik moet weten om in mijn missie te slagen?” De Bethune deed niet de moeite bevestigend te knikken. Catherina haalde diep adem. “Er is één ding dat ik belangrijk genoeg acht om het u nu te vragen…” “En dat is?” Opnieuw aarzelde ze.
“In het belang van mijn missie…
Opdat De Nechoir mij niet weet te verrassen met dingen waar ik niks over weet...”
“Ja, ja. Laat horen.”
“Ik zou graag van u willen horen - uit voorzorg - wat er bedoeld wordt met… ‘het koningskind’…”
De Bethune keek haar aan alsof hij door de bliksem was getroffen. Catherina beet op haar lip.
“Waar heb je dat gehoord!”
Catherina wist dat de vraag veel geriskeerd was.
“Met uw permissie, ik moest het bureau van hare hoogheid de hertogin doornemen… En ik vond een half verbrande brief in de open haard waarop die woorden stonden…”
De koning keek haar nog steeds stomverbaasd aan. Plots was hij op zijn hoede.
“Wat heb je kunnen lezen in die brief,” vroeg hij streng. Onderdanig haalde ze een bijna volledig verbrand papier boven en gaf hem die zonder aarzelen.
Vlug liet de Bethune zijn ogen over de paar lijntjes geschreven tekst gaan en dacht even na.
“Het was heel onvoorzichtig van de hertogin om dit document niet volledig te verbranden. Het gaat hier om een zeer geheime zaak waarvan zelfs Jean-Filip niet op de hoogte is.”
“Vergeef me, maar, denkt u dat het belangrijk is voor de missie?” zei Catherina. “Anders zal ik niet verder vragen en nooit spreken over wat ik u net heb gezegd…”
De Bethune keek haar onderzoekend aan. “De hertogin had me gewaarschuwd je nooit te onderschatten,” zei hij. “In feite had ik al na onze briefwisseling kunnen weten dat je sommige dingen beter doorziet dan wij.”
“Majesteit,” zei Catherina, “u weet dat ik in uw dienst ben. Eén woord van u en ik vergeet alles dat u me beveelt.”
“Jago had met dat soort van formuleringen ook een handje weg.”
“Ik ben de verloofde van Jean-Filip, majesteit. U vergeet hoezeer ik hem en u toegewijd ben.”
“Ja… dat geloof ik van u, juffrouw Montfort. U bent toegewijd.
En misschien is het niet van weinig belang om u te vertellen over het koningskind.
Maar ik ben verrast dat enkele woordjes,” en hij sloeg op de brief, “u het verband hebben doen leggen met de missie die ik u net heb gegeven.”
Catherina sloeg de ogen neer. “Majesteit…” Ze wist niet hoe ze dit moest zeggen, ze wist niet hoe ze moest zeggen dat ze al veel vroeger de gelijkenis in stem, in houding, in denken had bemerkt tussen hem en Jean-Filip. Zacht vroeg ze: “Is Jean-Filip uw zoon?”
De Bethune verwonderde zichzelf geeneens meer nu ze zo ver waren. “Dat is hij… Hij is het kind van de hertogin en mij.” De Bethune zuchtte. “Mijn vrouw en ik hadden problemen om een opvolger te verwekken,” vertelde hij, “dus sloot ik een akkoord met de hertog en hertogin van Carnières. Aangezien de hertogin koningsbloed had, was zij de meest directe kandidaat voor de troon. Als de hertog en zij een kind zouden krijgen, zou het ook recht hebben op de troon van Lenion. Helaas stierf de hertog vroegtijdig... Maar...” “U was verliefd geworden op de hertogin. U besloot samen een kind te verwekken... Omdat Jean-Filip snel na de dood van de hertog was verwekt kon hij nog doorgaan als diens zoon.” De Bethune keek haar met grote ogen aan. “Ben je daar ook helemaal alleen achter gekomen?” Catherina glimlachte zwakjes. “Ik heb u en de hertogin samen gezien. U hield heel erg van elkaar. Volgens mij was u voor elkaar geschapen.”
De Bethune leunde melancholiek achteruit. “Ja, misschien wel... Ik had met haar kunnen trouwen toen haar man stierf, maar ze vond het verstandiger om onze relatie niet openbaar te maken. ...”
De Bethune zweeg.
Catherina aarzelde. “Weet Neyrelle dat Jean-Filip uw zoon is?” “Ik ben bang van wel. Er is weinig dat De Nechoir en zijn vrouw niet van ons weten. Neyrelle haat de hertogin en mij en het zou me dan ook niet verwonderen dat ze daarom mijn jongen heeft ontvoerd.” De Bethune keek op naar Catherina. “Ga naar Verona, Catherina, en probeer Jean-Filip vrij te krijgen. Want hij is niet alleen mijn opvolger maar ook mijn zoon.”
Deel II
Hoofdstuk 1
Het was stil in de zeemanskroeg Het Gat. Normaal was het er altijd een lawaai van jewelste, maar de laatste tijd was er nog minder leven te vinden dan in een kerk. Als je niet beter wist, zou je denken dat de zeelui net iemand hadden begraven. Maar in een zekere zin was dat misschien ook wel zo. Gisteren was de hertogin begraven en niemand had tot nog toe haar plaats ingenomen. De zeelui van de Megafor hadden geen idee wat hen nu te wachten stond of wie hun nieuwe baas was. Er gingen geruchten dat Wails de oorlog had verklaard aan Lenion, maar wat dat voor hen betekende wisten ze niet.
Er waren ook geruchten dat de koning van Lenion eerst een onderhandelaar naar Wails zou sturen. Daarmee kon de Bethune wat tijd winnen om zijn vloot samen te stellen en bovendien kon je ook nooit weten of er iets uit die onderhandelingen zou voortkomen. Het lag voor de hand dat Wails wel wat van hen zou eisen, maar als de Bethune zo de oorlogsdreiging kon afwentelen, was er misschien nog hoop voor het land. Of er inderdaad een onderhandelaar zou worden aangesteld en met welk schip die zou vertrekken, wist voorlopig echter niemand.
Rowland leunde verveeld achterover terwijl hij zijn pijp aanstak. Hij was zelf Welsh, maar jaren geleden overgestoken naar het Lenioonse kamp. Sindsdien werkte hij in dienst van de koning van Lenion en had hij er al behoorlijk wat opdrachten opzitten. Toch had hij er deze keer geen goed oog in. Hun schip zou wellicht ingelijfd worden in de koninklijke oorlogsvloot en dat zou voor velen het einde betekenen van een bewogen bestaan. De zeelui konden alleen hopen dat het niet zo ver zou komen en dat de bootsman met ander nieuws kwam.
“Het wachten steekt me de strot uit, Rowland,” gromde de man naast Rowland en de Welsh knikte. “Mij ook, maar we moeten wachtten tot de bootsman boven water komt. Eerder kunnen we niks beginnen.” “Ik hoop dat hij zich haast...” “Hij zal wel komen...,” zei Rowland geruststellend. “Ze hebben nog nooit de Megafor vergeten.”
Het werd weer even stil tot een van de zeelui zei: “Heeft er niemand een verhaal te vertellen. Ik verveel me dood.” “O jee, het sprookje van Assepoester voor Pien, alsjeblieft.” “Ah, Grote Bram, hou je kop toch.” “Je klinkt als een kind dat om een bedverhaaltje vraagt, kluns.” “Als iemand jouw opinie wil weten, zullen we je het echt wel vertellen. Maar hou nu je kop.”
“Nou Rowland, wat je denk d’er van?” “Hoezo ik?” “Jij bent degene die hier tenminste een verhaal weet te vertellen op een behoorlijke manier.” “Ja, die over z’n Wolven,” sneerde Grote Bram, “dat zijn inderdaad echte ‘verhalen’. Groei toch op jonges.” “Grote Bram, verdomme. Rowland?” “Nee, niet vanavond,” zei Rowland nukkig. “Hé, zie nou wat je gedaan hebt, rotvent.” “Verdorie, vraag toch ineens of niemand jullie wil instoppen.” “Toe nou, Rowland?”
“Vertel hen het eerste verhaal, Rowland,” klonk het plots achter de zeelui. Er was iemand binnengekomen en de zeelui in de kroeg keerden zich als één man naar hem om. Stilzwijgend namen ze de man op terwijl hij zijn hoed afnam en zijn doorweekte mantel uittrok. Hij zag er uit alsof hij in geen dagen had geslapen en de zeelui durfden even niks zeggen. Dan keek de man op en zei: “Vertel het hen nog eenmaal, Rowland, het verhaal van Raul de Vervloekte.” “Het verhaal dat nooit tezamen met het laatste wordt verteld,” mompelde Rowland. De man knikte en kwam tussen de zeelui zitten. “Bootsman, moeten we niet eerst…” De man hief zijn hand vermoeid op. “Er is straks nog tijd genoeg om het over onze bevelen te hebben,” zei hij zacht, “maar vertel me nu tenminste iets dat wel een goede afloop heeft.” En Rowland knikte en begon het verhaal te vertellen. “De Wolven zijn oud, ouder dan de burcht op de rotsen en ouder dan de kroon in de toren…”
Hoofdstuk 2
Niet veel later was het de taak van Rowland om ‘de onderhandelaar’ op de kade te verwelkomen en naar hun schip te brengen. Het was vroeg in de ochtend en het was geen weer om een hond doorheen te jagen. Rowland was niet echt blij dat juist hij dat snertwicht van een adellijke dame op mocht staan wachten. Hij begreep niet wat de koning bezielde om juist een vrouw op deze missie te sturen. Wist de Bethune dan niet dat het lot van Lenion en Wails zou afhangen van de onderhandelaar? Dacht hij soms dat een vrouw zoiets aankon? Bovendien, wat moest een vrouw aan boord van een schip? Vrouwen wisten niks af van het leven op een schip en ze klaagden en zeurden alleen maar. En waar bleef die koets nou? Dachten ze soms dat ze konden wachten tot de middag? Straks stond het hier vol met kijklustigen. Niemand hoefde te weten dat ze vandaag zouden afvaren.
Plots hoorde Rowland het geratel van een koets. Eindelijk. Dat had lang genoeg geduurd! Maar waar vandaan kwam dat ding nu? Rowland zag geen steek door de dikke mist en verschoot zich een hoedje toen er ineens twee briesende paarden op hem af stormden en hem net niet omver reden. Dat had er ook nog bij kunnen komen, dacht de Welsh geïrriteerd. Verongelukken op de dag van de afvaart…
De koets stopte. De koetsier riep hem toe en vroeg of hij hun ontvangstcomité was. “Jaja,” zei Rowland verveeld, “laad jullie boeltje af en kom naar het schip. We wachten al een heel uur.” De koetsier verontschuldigde zich en wees op de weersomstandigheden. “Om het even!” zei Rowland.
De koetsier kwam van de bok af en begon de bagage af te laden. De dienstmeisjes die de onderhandelaar zouden vergezellen kwamen uit de koets. Rowland keek ze even van terzijde aan. Ze zagen er allemaal heel jong uit en Rowland vroeg zich af wat iemand bezielde om zulk een jonge meisjes op zo’n harde reis mee te nemen.
Hij zou het nooit willen bekennen, maar hij was doodnieuwsgierig naar ‘dat snertwicht’. Of die dame was een echt zwaargewicht om deze reis aan te vatten, of ze was stom en wist niet waar ze aan was begonnen. Eén ding stond niettemin buiten kijf en dat was dat ze hier niet hoorde.
De dame in kwestie toonde haar gezicht voorlopig niet. Ze bleef in de koets zitten tot de koetsier gedaan was met uitladen en deed niet de moeite om Rowlands nieuwsgierigheid te bevredigen. Op dat moment kwam Thomas de loopbrug af. De bootsman had hem gevraagd poolshoogte te komen nemen omdat ze al een uur aan het wachten waren en hij ging naast Rowland staan. “Wel?” zei hij tegen Rowland. Rowland sloeg de ogen ten hemel en schraapte dan zijn keel. “Madame, als u wilt, kunnen we u nu naar uw kajuit brengen.” Thomas opende de deur. “Hoffelijkheid, Rowland,” mompelde Thomas tegen hem. Rowland stak zijn handen nog dieper in zijn zakken terwijl Thomas de dame hielp om uit de koets te komen.
De dame was sober gekleed en droeg een sluier als om geen aanstoot te geven. Rowland nam haar nauwlettend op, maar wist nog steeds niet wat hij van haar moest denken. Thomas gebaarde dat hij haar naar haar kajuit moest brengen, maar Rowland gebaarde terug dat geen haar op zijn hoofd er aan dacht. Thomas gaf Rowland een duw in de rug en zei: “Madame, deze man zal u graag naar uw kajuit escorteren... Ik vertrouw erop dat u het hem zult laten weten als het u aan iets ontbreekt.” En hij liet Rowland alleen achter met de onderhandelaar. “Eh... als u me wil volgen,” zei Rowland beschroomd en hij ging haar voor.
Terwijl ze op de loopbrug liepen, zag Rowland dat de vrouw gespannen naar het schip keek. Het was bijna alsof ze elk detail opnam om het in haar geheugen te griffen. Dan liepen ze over het dek en bracht hij haar naar haar kajuit.
Normaal gezien werden reizigers altijd aan de ene kant van het schip ondergebracht bij de officieren. Omdat daar niet voldoende kajuiten waren om ook de dienstmeisjes onder te brengen, hadden ze hen aan de andere kant van het schip ondergebracht. Bovendien was de kajuit van de dame groter dan de andere kajuiten en dus beter geschikt voor een persoon van haar afkomst. Ze hadden een bed en een kastje geïnstalleerd en zelfs een klein tafeltje met twee stoelen. Als ze ooit iets nodig zou hebben, zei Rowland, dan moest ze maar op de deur hierover aankloppen. Daar sliep de bootsman, die zou haar dan wel verder helpen.
In de tussentijd had de onderhandelaarster zich neergezet en begon ze haar sluier af te nemen. Rowlands adem stokte op dat moment, maar hij leek het zelf niet op te merken. Dat engelengezicht was helemaal niet wat hij verwacht had, integendeel, het was zoveel meer. Plots merkte hij dat Catherina hem aan het aankijken was. Haar veelkleurige ogen leken geamuseerd en Rowland realiseerde zich dat hij midden in een zin was afgebroken. “Sorry,” mompelde de anders zo praatgrage Welsh, “ik veronderstel dat u nu alleen wil zijn?” Een bekoorlijke glimlach overtuigde hem van het tegendeel. Op dat ogenblik kwam een van de dienstmeisjes binnen en Rowland maakte maar wat graag gebruik van de gelegenheid om er van door te gaan.
Zodra hij de kajuit uit was, liep hij met twee treden tegelijk de trap op. Hij kwam bovendeks waar hij de oude zeerot Thomas kruiste. De man was met hun bootsman aan het spreken en groette Rowland vriendelijk. Dan liep Rowland terug onderdeks waar een aantal zeelui ongeduldig op hem zaten te wachten op zijn verslag. De maats sprongen enthousiast op toen ze hem zagen en nog voor hij tussen hen stond, wilden ze al weten wat voor passagierster ze aan boord hadden. “En? Hoe zit het er mee? Is het een mooie?” “Heeft ze lange benen?” “Ken je haar naam?” Rowland keek de rest een beetje onwennig aan omdat hij geen idee had waar hij moest beginnen. Hij gaf grif toe dat de onderhandelaarster niet helemaal was wat hij had verwacht, maar of hij haar daarom ook kon omschrijven was een andere zaak.
“Rowland,” riep plotseling iemand. “Je hebt een heel spektakel gemist daarnet, terwijl je die griet naar haar kajuit bracht. We zaten ons allemaal aan haar te vergapen toen de bootsman voorbij kwam en ons over haar donsje hoorde praten. Verdorie joch! Ik heb ‘m nog nooit zo’n donderpreek horen afsteken! Ra-zend was hij!” “Ja,” grinnikte een ander, “wat hij zei kwam er ongeveer op neer dat hij ons allemaal persoonlijk de darmen uit het lijf zou rukken als we nog eens durfden te vuilbekken over onze ‘onderhandelaar’.”
“Toe,” zei dan een van de zeelui,” tegen Rowland, “zeg ‘es, jij hebt ‘er gezien, hoe ziet ze d’eruit? Ze droeg die sluier en we hebben niks kunnen zien.” “Was het er een met puisten?” “Eerder met wratten,” lachte een ander, “waarom zou je anders een sluier dragen?”
“Ze is een fijne dame,” zei Rowland om uiteindelijk toch maar iets te zeggen. “Ik dacht dat ze een burgerjuffer was, maar ik denk dat ze van veel betere komaf is dan dat.” “Een burgerjuffer? Dan sta je achter op de feiten. Ik heb horen zeggen dat ze de verloofde is van de kroonprins. Ik zeg het jullie, jongens, die juffrouw is niet eender wie. Het verwondert me niks dat de bootsman zo gepikeerd was omdat we dat juffertje zaten af te kammen. Ik denk dat de officieren heel bang zijn dat er iets met haar gebeurt en dat we maar beter ons gemak houden.”
“Wat jij denkt boeit ons voor geen meter, Pien,” zei een van de zeelieden verveeld. “Dat we ons gemak moeten houden weten we ook wel.” “Nou,” verdedigde Pien zich, “blijkbaar vond de bootsman niet dat je gelijk had. Die nam dat geklets redelijk ernstig op.” Niemand interesseerde zich voor wat Pien te zeggen had en dus negeerden ze hem maar.
“Ik denk dat de bootsman iets op z’n lever heeft liggen. De laatste week is hij nogal vlug op z’n staart getrapt en sinds hij heeft vernomen dat de onderhandelaar een vrouw is, is hij helemaal niet meer te houden.” “Zou hij schrik hebben om een vrouw mee te nemen? Denk je dat hij bijgelovig is, soms?” “Ben je gek? Weet je wel over wie je het hebt? Nee, maar als hij het zo te pakken heeft, betekent dat meestal dat er iets grondig mis is.” “Met die onderhandelaar?” vroeg Pien, maar niemand antwoordde hem.
“Toen hij ons in Het Gat kwam halen, heb ik even met hem gesproken,” zei Rowland toen. “Hij zei dat dit de laatste opdracht ging zijn van de Megafor en ik geloof niet dat hij het positief bedoelde.” “Denk je dat hij rampen verwacht?” “Je kent hem: die kerel heeft een zesde zintuig.” “Wow…” Iedereen werd er even stil van. Zich met De Nechoir bemoeien was altijd met vuur spelen, maar als zelfs de bootsman het zwart inzag…
Plots hoorden ze iemand de trappen afkomen en toen ze opkeken, zagen ze dat het de bootsman was. De man keek de zeelui donker aan alsof hem iets niet aanstond en dan zei hij: “We gaan afvaren, iedereen op z’n post.” Hij wou weer verdwijnen, maar de zeemannen hielden hem tegen. “Zouden we niet beter wachten?” “Het is een echte erwtensoep daarbuiten!” sprong Rowland bij. “Dat weet ik,” zei de bootsman, “maar ik vroeg niet om jullie mening, dus maak dat jullie op jullie posten staan of er gebeuren nog echt ongelukken.” En toen iedereen als versteend bleef zitten: “Hebben jullie me niet gehoord? Nu!” De mannen sprongen gehaast op en stommelden naar het bovendek. Maar ze hadden één regel aan boord van de Megafor waaraan niemand licht tilde: afvaren bij mist, betekende ongeluk tijdens de missie.
Catherina zag Rowland haastig de deur achter zich toetrekken. Nog maar net had ze zich omgedraaid of er werd opnieuw aangeklopt. Catherina wist dat het een van de officieren zou zijn en dus opende ze vriendelijk de deur. Er bleken twee personen achter de deur te staan. De eerste was de kapitein van het schip: kapitein Paulis, een gezette vijftiger. De tweede was zijn eerste officier, Monsieur Damien. Catherina herinnerde zich dat Thomas haar had verteld dat beide oorspronkelijk marineofficieren waren geweest. Niet het type waar zeelui erg verzot op waren aangezien de marine stond voor discipline en straffen. Catherina veronderstelde dan ook dat de Megafor een goede bootsman had die de overmatige discipline van de marine wat temperde.
Catherina vroeg aan de kapitein of ze de bootsman misschien later op de dag kon ontmoeten. Als ze dan toch tegenover hem zou slapen, dan kon ze maar best zo snel mogelijk met hem op goede voet staan. De kapitein zei dat hij hem later wel zou langs sturen en nodigde haar uit om later het middagmaal te komen nuttigen op het voorkasteel. Hij zou een van de dienstmeisjes de weg wel tonen.
Catherina had in feite niemand nodig om haar uit te leggen waar het voorkasteel was, maar ze maakte geen bewaar. Om niemand voor het hoofd te stoten deed ze alsof ze het zonder de hulp van de kapitein niet zou redden. Ze wenste de kapitein een goede afvaart en de officieren vertrokken.
Eens ze weg waren begonnen Catherina’s dienstmeisjes met uitpakken. Catherina had een enorme hoeveelheid aan bagage mee. Behalve de twee koffers die ze vandaag mee had genomen, waren er nog drie andere die ze al eerder had laten brengen. Het zou nodig zijn, dacht ze, want de reis zou meer dan twee maanden in beslag nemen, heen en terug, en twee maanden was een lange tijd. Haar vader had haar nooit meer dan een week willen meenemen op zijn schip en in haar herinnering was zelfs dat een enorm lange tijd geweest.
Als ze terugdacht aan die korte reizen was het vooral de monotonie die het zwaarst woog. Dagenlang met dezelfde mensen op een kleine plaats met niks om te doen. Ze wist dat het haar aan het denken zou zetten. Over de laatste maanden, over Jean-Filip. Ze vroeg zich af of de reis haar dichter bij Jean-Filip zou brengen. Nu al miste ze hem enorm dus het viel niet te zeggen hoeveel meer ze hem zou missen eens ze hem beter zou leren kennen in haar gedachten. Ze zuchtte en vroeg zich af wat de tijd met hem zou doen. Zouden zijn gevoelens verminderen? Ze wist dat het heel reëel was. Hij was eerder zakelijk dan gevoelsmatig aangelegd.
Ze voelde zich moe en vroeg haar dienstmeisjes om naar hun kajuiten te gaan. De laatste week had haar uitgeput. Ze had er voor moeten zorgen dat het hertogdom in goede handen was als ze weg was, ze had lange besprekingen gehad met de Bethune over de onderhandelingen en ze had zich moeten voorbereiden op de zeereis. Ze had het gevoel alsof ze honderd dingen tegelijk had moeten afhandelen en het belangrijkste was vergeten.
Wat haar het meest bezig hield was Jago. Ze had willen uitpluizen wat er was gebeurd met hem nadat hij was verdwenen, maar de Bethune had haar de tijd niet gegeven. Catherina vroeg zich af of haar gesprek op het verlovingsfeest er iets mee te maken had. Daar had ze vermeld dat Jago's echte naam ‘Griffith Woolf’ was en dat leek de Bethune te hebben verrast. Catherina hoopte dat ze geen stommiteiten had uitgehaald want de laatste tijd was ze lang niet meer zo zeker dat de raadgever een verrader was.
Catherina plofte neer op het bed. Ze was te moe om daar nu ook nog aan te liggen denken. Het was immers vroeg geweest vanmorgen en dat eiste zijn tol. Ze zuchtte diep en sloot haar ogen. Het zou nog een tijdje duren eer het middag was. Misschien kon ze in de tussentijd wat slaap inhalen. Slaap, dacht ze, dat leek een goed idee. En ze dommelde in voor ze het goed en wel doorhad…
Ze had gedroomd, maar ze wist niet meer waarover. Ze wou grijpen naar haar deken omdat ze het koud had, maar zelfs dat leek niet te helpen. Ze voelde zich slaperig en wou weer opnieuw indommelen, maar nu ze eenmaal wakker was, lukte dat niet meer. “Mmmmh…” Ze zuchtte en kwam tot het besluit dat als ze niet meer kon inslapen, ze maar op moest staan. Straks… Ze luisterde naar de geluiden om haar heen en glimlachte omdat het gekraak en geklots zo bekend in de oren klonk. Ze had het leven aan boord van een schip gemist, ze had dit schip gemist.
Ze geeuwde en rekte zich slaperig uit. Het moest al laat zijn, realiseerde ze zich plots. Ze kon dus maar beter uit haar bed komen voor haar dienstmeisjes haar kwamen halen voor het middagmaal. Straks zou ze van dat geschommel terug in slaap vallen en zou ze er niet uitzien in het gezelschap van de officieren. Ze keerde zich op haar rug en glimlachte.
Schip…
Maar terwijl ze zich loom omdraaide, merkte ze plots dat ze niet alleen was in haar kajuit. Met een kreet vloog ze het bed uit en greep naar het eerste het beste voorwerp binnen handbereik.
Hij wou snauwend zeggen dat ze die kan moest laten staan, maar op dat moment kreeg hij ze al bijna tegen zijn kop. “Verd…” De kan miste de zwarte man rakelings. “Jij!” riep Catherina woest.
Ze vloog op hem af maar nog voor ze iets kon doen, had hij haar arm al achter haar rug gedraaid en greep hij de andere gehaast vast. “Zou je me wel eens eerst iets willen laten zeggen vooraleer je m’n kop inslaat,” foeterde Griffith. Nog voor hij was uitgesproken, had ze zich al terug losgewerkt en kreeg hij een vuist tegen zijn gezicht. Hij voelde zijn kaak kraken en werd dan op zijn beurt kwaad. “Wil je nou verdomme eens kalm zijn!” brulde hij in haar gezicht en ze bleef geschrokken stilstaan.
Hij liet haar los en wreef over zijn kaak. “Dank je,” zei hij nijdig. Ze keek hem lelijk aan. “Wat doe je in mijn kamer, Jago?” snauwde ze. “Hoe ben je aan boord geraakt en wat doe je hier?” Voorzichtigheidshalve ging hij buiten haar bereik staan. “Het is Griffith Woolf aan boord van dit schip. Ik ben hier de bootsman,” zei hij. “En ik ben je kamer binnengekomen omdat er niemand antwoordde toen ik aanklopte. Maar dat is nog geen reden om dingen naar iemands kop te gooien. Verdomd, Montfort, ontgroei je dat dan nooit?” Catherina opende haar mond en sloot hem dan weer. “Dat is onmogelijk!” zei ze verbluft. “Nee? Nochtans deed je dat ook al toen je nog een kind was.”
“Daarover had ik het niet!” zei ze bitsig en ze keken elkaar scherp aan. “Hoe kan het dat je hier bootsman bent, Jago? Jij bent - was - de raadgever van de hertogin, niet de onbeduidende bootsman van een van haar schepen.”
“Wees niet stom, wil je. Je vader heeft me opgeleid, niet? Ik vaar al langer met dit schip dan jij pap kan zeggen. Toen je vader het hoofd van de spionagedienst was, was hij in de eerste plaats ook kapitein van de Megafor. Hij liet me werken op het schip en toen er sprake was dat Thomas als bootsman moest worden opgevolgd, vroeg de kapitein het aan mij. Jago was een fictieve tussenpersoon die je vader voor mij maakte voor contacten tussen het slot en de Megafor. Pas later ben ik ook Jago geworden en heb ik me bij de hertogin geïntroduceerd als je vaders opvolger.”
Catherina keek hem wantrouwend aan. Dat kon toch niet? Of wel? Ergens was het wel logisch. Ze had de zwarte man altijd geassocieerd met de Megafor en had verwacht dat hij na de dood van haar vader ergens op een schip aan de slag zou gaan. Maar waarom was hij dan bootsman gebleven nadat hij Jago was geworden?
Omdat Jago een man was die liever een oogje in het zeil hield, dacht Catherina wrang. Dat had ze tenminste van Jean-Filip begrepen. Die had haar verteld dat Jago op tijd en stond mee naar Wails voer. Alleen had de jonge prins blijkbaar niet geweten dat de raadgever niet als hoofd van het spionagenet meeging maar als bootsman...
“Zelfs als dat klopt - als - waarom ben je dan hier? En waarom was je verdwenen na de dood van de hertogin? De Bethune heeft me niks over jou gezegd.” “Denk je dat de Bethune je belangrijk genoeg vindt om je alles te zeggen?” “De Bethune zei dat hij niet wist waar je was,” antwoordde ze venijnig. “Dat was een week geleden,” pareerde de zwarte man. “Ik heb in die tijd Neyrelles spoor proberen te volgen. Pas toen ik het kwijt was, ben ik teruggekomen. Toen hoorde ik van je opdracht en ben ik naar de Megafor gekomen.” “En weet de Bethune nu dan waar je bent?” vroeg Catherina achterdochtig. “Ja, omdat hij mij heeft meegestuurd om u zo goed mogelijk te beschermen.” “Hebben ze je op het thuisfront niet meer nodig? Ik geloof geen woord van heel die historie, Jago.”
Griffith grijnsde enkel boosaardig. “Zelfs al zou ik liegen, wat gaat u er aan doen, juffrouw Montfort? Want denk eens hieraan: we zijn op volle zee, de Bethune kan ons niet bereiken en er is niemand om uw beweringen te staven... Welke keuze hebt u?” “Ik zou een onderonsje kunnen hebben met de kapitein,” zei ze. “En wat zal dat uithalen?” vroeg hij spottend. “De kapitein kent me al heel lang en weet niks over mijn rol als Jago. Hoe geloofwaardig zou u overkomen?”
“Misschien niet, maar ik heb nog altijd een troefkaart uit te spelen.” “Denkt u dat u dat kunt voordat mijn mannen u de mond snoeren? U vergeet even hoeveel macht een bootsman over zijn manschappen heeft.” “Je zou niet durven!” Hij keek haar provocerend aan. “Wilt u daarop wedden?” Catherina probeerde hem in te schatten. Als hij met de vijand heulde zoals ze dacht, dan zou hij inderdaad geen scrupules hebben om de vertegenwoordiger van de koning te vermoorden.
“Wat stel je voor?” “Een bestand,” zei de zwarte man ernstig. “Ik ben hier om u te beschermen, maar als u probeert het me moeilijk te maken, dan beginnen mijn handen te jeuken. Hoe vreemd het u ook lijkt, we vechten tegen dezelfde vijand en we kunnen beter onze pijlen daarop richten dan op elkaar.”
Catherina probeerde na te denken. Jago was aan boord van het schip, om wat voor reden ook, en dat betekende dat ze gedwongen was een maand met hem samen te leven. Er was een grote kans dat de Bethune niet wist dat de voormalige raadgever aan boord was, maar Catherina had er geen idee van wat ze er tegen kon doen. Hij had gelijk. Kapitein Paulis zou haar beschuldigingen nooit geloven omdat Griffith de ideale dekmantel had: bootsman op zijn eigen schip.
“Hoe kan ik er zeker van zijn dat ik je kan vertrouwen?” vroeg ze. “Foei, juffrouw Montfort, moet u zo’n vraag nog stellen? Dat kan u niet. Maar laten we het zo stellen: het zou voor heel wat complicaties zorgen aan boord van dit schip als ik een lijk moet verklaren. En daar heb ik voorlopig geen zin in.” “Dus als ik uit uw buurt blijf, blijft u uit mijn buurt?” “Zo is het.”
Catherina keek hem zuur aan. “Daar kan ik me wel in vinden.” “Mooi,” zei hij, “zullen we dit onderhoud dan maar afbreken? U wordt verwacht bij de officieren en ik wil hen niet langer laten wachten.” “Ik zou begeleid worden door een van mijn dienstmeisjes.” “Dat zullen zij ook doen de volgende keer. Vandaag zult u met mij genoegen moeten nemen.”
Hij opende de deur van de kajuit. “Ik geloof trouwens dat u de weg kent...” Catherina zei: “Ik hoop inderdaad dat u me alleen vandaag zal vergezellen want van u, Griffith Woolf, wens ik nog geen vinger om te schudden.” Hij grijnsde en sloot de deur achter zich. “Wees niet bang. Een maand heen en een maand terug, is genoeg tijd om elkaar af en toe in de haren te zitten.
Juffrouw Montfort…”
Hij nodigde haar uit de trap op te gaan.
“Vergeet niet dat ik recht tegenover u slaap.
Als u iets nodig hebt, klopt u maar aan.”
Ze moest volstaan met een boze blik.
Er waren alles bij elkaar vijf officieren aanwezig in de mess toen Catherina binnenkwam. De andere officieren waren aan dek bezig met de bemanning. Tijdens het middageten informeerden de officieren beleefd naar haar achtergrond en ze vroegen of het echt waar was dat De Nechoir het hertogelijke slot zomaar was kunnen binnendringen. Ze maakte hen er attent op dat ze daar op dit ogenblik niet aan wenste herinnerd te worden en de officieren toomden wat in.
Intussen bleef ze zich verbazen over Jago. Het was langs één kant vanzelfsprekend om hem hier aan te treffen. Haar vader had altijd gezegd dat hij Thomas' taken op de Megafor moest overnemen. Het was dus niet onverwacht dat hij hier bootsman was. Hoe hij naderhand ook de rechterhand van de hertogin was geworden, dat ging haar desondanks de pet te boven. “Twee jobs om beter rond te komen,” dacht ze wrang. Blijkbaar wist je nooit precies wat je aan die man had.
Ze vroeg zich af wat er juist met Griffith was gebeurd na de dood van haar vader. Er zat een zwart gat tussen de dag dat hij uit hun kasteel was verdwenen en het moment dat hij aan het hertogelijke slot was verschenen. Verschillende jaren? Van Jean-Filip had ze altijd de indruk gekregen dat Jago al heel lang op het slot was, dus groot kon dat gat niet zijn. Neem een paar jaar. Wat was daarin allemaal gebeurd? Gewoon zijn voorbereidingen om het slot binnen te dringen? Ze wist het niet. Ze wist op niks het antwoord. Ze wist alleen dat het belangrijker was dan ze vermoedde en ze het antwoord moest proberen te vinden.
“Mademoiselle?” “Mh?” De kapitein had zich tot haar gericht met een vraag. “Hoe gaat het met Monsieur Jago?”
Catherina knipperde met de ogen. “Pardon?”
“Kent u hem dan niet? Nochtans is dit zijn schip. Ik dacht dat het daarom was dat u met de Megafor wilde afvaren.”
Catherina keek verveeld voor zich uit. Zeg me dat het niet waar is, dacht ze. Kon het echt zijn dat het schip dat haar het nauwst aan het hart lag, de persoonlijke eigendom was geworden van de man die ze het meest haatte? “De Megafor is van ridder Jago?” vroeg ze.
“Ja,” antwoordde de kapitein, zonder Catherina's ergernis op te merken. “Ik weet dat het schip ooit aan uw vader heeft toebehoord en dat uw oom het later heeft verkocht. De precieze redenen ken ik uiteraard niet, maar ik dacht dat u wel wist dat het nu in bezit was van ridder Jago.” “Mijn oom heeft het me nooit verteld,” zei Catherina zuur. “Nee, uiteraard niet aangezien het om een staatszaak ging, maar ik dacht dat u het als verloofde van de prins wel zou hebben vernomen. Ik ging er van uit dat de hertogin u wel aan mijnheer Jago had geïntroduceerd.”
“We hebben elkaar wel eens ontmoet,” zei Catherina terughoudend. “Ah, en kunt u ons dan zeggen wat voor man hij is? We hebben onze patroon nooit persoonlijk ontmoet, ziet u.”
“Ik zie het. Maar ik kan u onmogelijk zeggen wat voor man hij is.” En ze voegde eraan toe: “Tenzij dat je nooit zijn ware gezicht kunt kennen. U hebt een vreemde patroon, capitain.”
Die man had haar vaders schip ingenomen… Was er dan echt niks van haar vader dat hij niet had bezoedeld?
“Hij is heel attent,” ging de kapitein verder. “Hij zou nooit het onmogelijke verlangen van de bemanning. Soms denk ik dat hij wel het hart van een zeeman moet hebben om bepaalde dingen te kunnen begrijpen.”
Zou iemand haar tegenhouden als ze probeerde de kapitein nu af te schieten?
“Ja… zeg dat wel.
Bent u al lang kapitein van dit schip?”
“Zo’n viertal jaren. Voor mij zijn er nog twee andere kapiteins geweest, maar die heb ik nooit gekend…” “Nee, natuurlijk niet. Wat voor opdrachten moet u allemaal uitvoeren?” “Meestal spionageopdrachten. Niet zo spannend als u zou denken, mejuffrouw. Meestal beperken we ons ertoe de rebellie in het noorden van Wails te voorzien van wapens. Voor de rest proberen we zo veel mogelijk informatie omtrent De Nechoir te verzamelen. Soms zijn er ook sabotageopdrachten bij, maar dat lieten we anders over aan de rebellen.”
De kapitein was geflatteerd door haar vragen, maar Catherina twijfelde er niet aan dat niet hij maar Griffith de man was die alles coördineerde. “Ik zie het… Wilt u trouwens mijn complimenten doorgeven aan de kok, dit is een heerlijke maaltijd.” “Ah, je moet een vrouw zijn om zoiets op te merken. Ik zal het doorgeven. Helaas zal het vanaf nu heel wat minder worden, want we kunnen niet altijd even spilziek zijn met onze voorraden.” “Ik weet dat we op zee zijn, kapitein…”
Op dat moment werd er aangeklopt.
“Binnen,” zei de tweede officier.
Een zeeman stak zijn hoofd binnen en zei: “Kapitein, de eerste vraagt u even aan dek.” “Is het dringend?” vroeg de kapitein. “Het is in verband met een koerswijziging, mijnheer,” antwoordde de zeeman. Met een zucht legde de kapitein zijn servet neer. “Goed dan, zeg mijnheer Damien dat ik er aan kom, Renard.”
De kapitein wendde zich tot zijn gast, maar Catherina lette op dat ogenblik niet op hem. Ze keek met gefronste wenkbrauwen naar de zeeman in de deur en vroeg zich af of ze hem nooit eerder had gezien. Dat gezicht zei haar iets… De zeeman merkte plots op dat ze naar hem aan het staren was en schrok wat terug. Hij verdween achter de deur, mompelde iets tegen de kapitein en maakte zich uit de voeten. De kapitein vroeg Catherina hem te excuseren en de rest van de officieren nam de conversatie weer op.
Renard, had ze die naam niet eerder gehoord?
Toen ze terug naar haar kajuit ging, liep ze toevallig op Thomas. Ze trok een lang gezicht naar hem en hij grijnsde. “Ik mag daaruit afleiden dat je Griffith hebt gezien?” vroeg hij. “Je had me wel een waarschuwing kunnen geven,” mopperde ze terwijl ze uit het zicht van de bemanning gingen staan. “Ik wist het niet,” lachte hij, “echt waar niet. Ik heb Griffith niet meer gezien sinds de dood van de hertogin en ik had niet gedacht dat hij mee zou varen op deze missie.”
“Als zelfs jij al niet wist dat hij zou meevaren, wat belet me dan te denken dat hij iets te verbergen heeft?” “Ach wel nee,” suste Thomas, “Griffith vertelt me gewoon niet altijd alles.” “En jij vertrouwt hem evengoed?” zei Catherina. Thomas lachte weer. “Griffith is niet iemand die zo snel iemand in vertrouwen neemt. Laten we stellen dat, op een vertrouwensschaal van één op tien waarbij tien de maximum score is, ik een waarde van één heb en de rest van de wereld nul. Wat er op neerkomt dat hij me zelden of nooit iets vertelt.”
“Hemel, en toch blijf jij in hem geloven! Thomas, als jij mij nu was en ik jou, zou je me een uitbrander geven dat m’n oren ervan beginnen tuiten.” Thomas keek haar met pretoogjes aan. “Jullie gunnen elkaar echt het licht in de ogen niet, is het niet?” Catherina keek hem giftig aan.
“Thomas, ik vertrouw die man niet,” zei Catherina. “Er is zoveel dat geen steek houdt. De Bethune weet niet dat hij hier is. Bovendien betwijfel ik of de Bethune wel ooit geweten heeft dat Griffith hier bootsman is. En dat is het niet alleen. Waar was hij, de nacht dat de hertogin stierf? Hij moest voor Jean-Filips veiligheid zorgen maar toen Neyrelle De Nechoir hem uit zijn kamer ontvoerde, was hij spoorloos verdwenen. Nee! Nee! Begin niet met excuses,” zei Catherina toen ze zag dat Thomas iets wou opwerpen. “Je beschermt hem al veel te lang en ik wil het allemaal niet meer horen. De laatste keer dat je me zei dat ik mijn mond moest houden, draaide het er op uit dat hij Jean-Filip vernederde.
Ik haat die man, Thomas! Ik begrijp niet waarom hij van naam is veranderd, wat hij op dit schip doet... waarom hij me als vrouw voor Jean-Filip koos. En laat me vooral niet over het laatste beginnen!”
Thomas grinnikte. “Mag ik ook nog iets zeggen?” Catherina keek hem aan alsof ze hem ging neerbliksemen. Hij lachte en werd terug ernstig. “Catherina, ik weet soms ook niet waarom hij de dingen doet die hij doet. Wat ik je wel kan vertellen, is dat hij tot hetzelfde kamp hoort als wij. Je vader koos hem als opvolger omdat hij in hem geloofde en omdat Griffith de kwaliteiten had om zijn taak over te nemen.
‘Jago’ was een fictieve figuur die door je vader werd gemaakt als een soort tussenpersoon tussen hem en de hertogin zodat niemand het verband tussen hen kon leggen. Toen de kapitein stierf, bleef Griffith gebruik maken van de Jago figuur. Hij liet Jago de Megafor overkopen van je oom en herorganiseerde het spionagenetwerk ook in zijn naam. Griffith werd bootsman aan boord van de Megafor en liet de hertogin opdrachten geven aan het schip via Jago. Hij werd alleen geen kapitein zoals je vader omdat hij niet van Lenioonse adel was en bijgevolg geen hoge officier kon worden. Toen de hertogin te kennen gaf dat ze Jago wilde leren kennen, werd Griffith tenslotte ook Jago. Hij heeft haar nooit zijn echte naam verteld om redenen waar ik liever niet op inga.
Aangezien de Megafor het centrum was van de belangrijkste opdrachten in Wails, bleef hij ook bootsman aan boord van het schip. Hij vaart wel niet altijd mee. De Megafor heeft geen vaste bootsman dus moet hij niet altijd mee. Op die manier kon hij Jago blijven, maar ook aanwezig zijn tijdens de belangrijkste missies. En omdat hij zijn identiteit als Jago niet kon blootgeven, zijn er ook geen andere mensen aan boord van dit schip die weten dat Jago en Griffith dezelfde persoon zijn...
Wat Jean-Filip betreft: ik weet dat Griffith alles in het werk heeft gesteld om hem te beschermen. Ik weet het omdat ik hem de bevelen heb zien geven voor het feest begon. En ik weet ook waarom hem dat niet gelukt is. Want ik heb de hele avond naast zijn bed gewaakt omdat hij net als de hertogin vergiftigd was terwijl Neyrelle haar gang ging.”
Thomas legde zijn handen op haar schouders. “Luister, ik weet dat je hem niet vertrouwt en dat het allemaal wat ongeloofwaardig klinkt, maar ik ken die jongen al heel lang en ik weet dat hij aan jouw kant staat. Als het echter te moeilijk is om hem te vertrouwen, vertrouw dan op mij en probeer het hem niet te moeilijk te maken. Mettertijd zal je me wel leren geloven.” Catherina keek hem onwillig aan en zuchtte dan. “Al goed, ik zal me inhouden, maar alleen maar omdat ik jou niks kan weigeren.”
Hoofdstuk 3
De eerste dag was voorbij gegaan en Catherina kwam met een van haar dienstmeisjes naar boven om een luchtje te scheppen. Het was de eerste keer dat de bemanning haar echt kon bekijken en sommige zeelui legden letterlijk het werk neer om het blonde meisje aan te gapen. De bootsman foeterde dat ze beter hun ogen in hun zakken hielden en de zeelui zetten zich haastig weer aan het werk.
Rowland voelde zich nog niet zo snel geïntimideerd. Van zodra de bootsman zich omdraaide, dook hij op naast Catherina en gaf hij haar een brede glimlach. “Gedag, mejuffer, “ zei hij opgewekt en hij maakte een potsierlijke buiging.
Het dienstmeisje naast Catherina keek hem vies aan en zei: “Scheer u weg. Hoe waagt u het de prinses aan te spreken. Moet ik de kapitein roepen?” Maar Catherina gebaarde dat ze geen moeite moest doen. De Welsh kwam haar sympathiek over en het stoorde haar niet dat hij van een lagere klasse was. Als kind had ze dikwijls tussen de zeelui gespeeld dus hechtte ze weinig belang aan protocol.
“Jij bent de Welsh,” zei ze. Hij glunderde en antwoordde “Jawel, net als de bootsman van de overkant van de zee.” “Wat is je naam?” “Rowland, Miss. Rowland Rowland.”
“Ben je al lang aan de slag op de Megafor?” “Och, een paar jaartjes. Ik wilde mijn land helpen en ik ontdekte dat ik dat het best deed in dienst van het Lenioonse koningshuis.” “Werd je in Wails geronseld?” “Nee, in Lenion. Ik was de ellende in Wails beu en stak de zee over in de hoop dat ik er werk zou vinden. Ik kwam toevallig de bootsman tegen in een kroeg en hij heeft me aangeboden om voor Jago te gaan werken. De bootsman kent een goede zeeman als hij er een ziet en wilde me er onmiddellijk bij hebben, begrijpt u.” Haar gezichtsuitdrukking veranderde zelfs niet. Catherina zag Griffith voorbij komen. “Ik begrijp het…,” zei ze. “Hij is een goede bootsman,” babbelde de Welsh verder. “Hij weet wat iemand waard is en hij is goed voor de bemanning. Als we uitvaren dan heb ik het liefst van al hem als bootsman maar dat wisselt nogal eens.”
Hij merkte op dat ze er niet op in wilde gaan. Ze staarde slechts voor zich uit en hij wist een ogenblik lang niet wat hij er van moest maken. “Begrijp me niet verkeerd, Miss, hij is echt de beste. Ik zeg het niet omdat hij met minder straffen zwaait dan de kapitein, maar omdat ie goeie discipline houdt.” “Daar twijfel ik niet aan, mijnheer Rowland,” zei ze en dan, met moeite: “Ik praat gewoon niet graag over hem…” De Welsh krabde achter zijn oren. “U mag hem niet graag, nietwaar?” mompelde hij. Catherina kon moeilijk het tegendeel beweren. “Wees niet te hard voor hem. Normaal gezien is hij niet zo onhandelbaar. Het is gewoon… dat hij bang voor u is.” Ze keek hem verwonderd aan en glimlachte toen zwakjes. “Dat zou me heel erg verbazen, mijnheer Rowland, heel erg,” en ze deed er het zwijgen weer toe.
Even wist hij niet meer wat zeggen.
Ze zag er ook zo triest uit.
“Mist u uw prins erg?” Hij zag haar gezicht even veranderen van uitdrukking en hij wou onmiddellijk dat hij zijn mond had gehouden. “Het toont, is het niet?” zei ze. “Maar ik kan er niet aan doen. Ik kan maar niet stoppen met me af te vragen waar hij is en wat er met hem zal gebeuren als de onderhandelingen mislukken.” “O, ze zullen niet mislukken,” probeerde Rowland haar gerust te stellen. Ze keek hem ernstig aan en hij wist dat ze zich niks liet wijsmaken. “Marcos De Nechoir lijkt me geen man te zijn die je zomaar kan ompraten,” zei ze ernstig. “Ik denk niet dat hij wil onderhandelen: hij wil deze oorlog en hij wil hem winnen. Maar het probleem is dat het me niet duidelijk is waarom hij dan deze onderhandelingen wil.” Ze keek Rowland doordringend aan. “Hij is iets aan het plannen,” zei ze, “en ik kan maar niet achterhalen wat.” De zeeman kon haar niet met dat probleem helpen. Als zij het nog geeneens wist, wat zou hij het dan wel weten? “Ik veronderstel dat we het pas te weten zullen komen wanneer we in Verona aankomen.”
“Het is in ieder geval een goed teken dat we met dit schip reizen…” “Waarom dat?” vroeg Rowland. “Oh…,” zei ze, “het heeft mijn vader veel geluk opgebracht… Mijn vader was kapitein Montfort, degene die dit schip heeft laten bouwen. Het heeft hem veel roem opgeleverd. Daarnaast heeft het ook vele keren zijn leven gered toen hij in dienst van het koningshuis spioneerde in Wails.”
Rowland keek verrast op. “Uw vader was spion? Ik bedoel: iedereen kent kapitein Montfort wel van naam, maar ik wist niet dat hij ook voor het koningshuis heeft gewerkt.” Catherina knikte. “Mijn vader was de voorloper van Jago. Hij is degene die het spionagenetwerk heeft opgestart.”
Rowland leek niet over zijn verbazing heen te komen. “Dat wist ik niet. Ik denk eigenlijk dat niemand aan boord het zelfs weet. Wanneer was dat dan?” “Hij stierf zo’n tien jaar geleden. Maar hij voer al veel langer met dit schip. Ik geloof dat hij de organisatie zes jaar lang heeft geleid.” “Allemachtig, wat een mens allemaal bijleert. Nou ja, niemand aan boord werkt hier al zo lang dus weet niemand iets van de voorgeschiedenis af. In feite dacht ik zelfs dat we pas zo’n goeie acht jaar bezig waren.
Hoe stierf je vader?” “De Nechoir doodde hem,” zei ze zacht. Rowland floot tussen zijn tanden. “Toen al? Ik dacht dat het maar de laatste jaren was dat De Nechoir overhoop lag met Lenion.” “Nee… Het is oud leed…” “Moet zijn… Vreemd… Ik denk niet dat iemand hier uw vader kent…”
“Ze zeggen dat u ridder Jago kent. Hoe ziet hij eruit?”
“Hoe komt het dat niemand van jullie hem kent?” “Bof, waarom zouden we hem moeten kennen? Alle opdrachten komen via Thomas, de bootsman of Renard bij ons, meer mensen komen er niet bij te pas.”
“Renard?”
Plots hoorden ze geschreeuw. Ze keken naar het achterkasteel en zagen enkele zeelui over en weer lopen. “Er is iets gebeurd,” zei Rowland bedenkelijk. Hij liep snel naar het achterdek met Catherina in zijn zog. “Wat is er aan de hand?” vroeg Rowland. “Iemand is tussen het roer gevallen…,” antwoordde een zeeman.
“Waarom werkt het roer niet?” foeterde de bootsman die op dat moment net het achterkasteel beklom. “Binnen het kwartier moet het schip kunnen draaien of we zitten midden tussen de zandbanken.” “Het roer is geblokkeerd, bootsman,” zei Brel terwijl hij zenuwachtige blikken op het roer wierp. “Oké, jij, jij en jij, vaart afremmen. Werp het anker van mijn part uit,” zei de zwarte man en dan weer tegen Brel: “Waarom zit het vast?” Brel wees naar beneden: “Iemand is er tussen gevallen. Ze waren aan het werken aan de spiegel en de touwen moeten plots zijn losgeraakt.”
Griffith wierp gehaast een blik over de reling en vloekte. Hij kon zien dat een man tussen het roer was gevallen. Hij hing nog aan een touw vast, maar omdat de kabelbrug ook een stuk naar beneden was gevallen konden ze hem er niet mee ophalen. De kabelbrug bungelde tegen de spiegel en leek elk moment te kunnen vallen op de man. Zeelui waren al bezig om de kabelbrug op te hijsen, maar dat zou veel te lang duren. Ze moesten de man nu tussenuit het roer halen of ze zouden niet kunnen keren.
“Is hij bij bewustzijn?” vroeg Griffith. “Nee bootsman, we hebben geprobeerd hem te roepen, maar hij beweegt niet.”
Griffith probeerde te zien met welk touw de man vasthing. Eén touw hing te strak om van de kabelbrug te zijn dus was dat wellicht het touw waar de man aan vasthing. Griffith zag dat het achter een haak vastzat en wurmde zich tussen de spijlen om het te grijpen.
Te ver… Hij geraakte niet ver genoeg door de spijlen.
Zo kon het niet…
Konden ze iemand naar beneden laten gaan?
De kabelbrug hing in de weg. Tegen de tijd dat ze daar voorbij geraakten, zouden ze allang zijn vastgelopen op de zandbanken.
Als ze de man niet konden ophalen, dan zouden ze hem op een andere manier tussenuit het roer moeten krijgen...
“Een bijl…” Met een bijl kon hij de man loshakken en zou hij tussenuit het roer vallen. “Rowland haal me een bijl.” Rowland bleef als versteend staan. “Maar… dan verdrinkt hij!”
Met een sprong vloog Griffith op Rowland af en schudde hem dooreen.
“Denk je soms dat we een keuze hebben,” snauwde hij.
“Maar, sir…,” zei Rowland geschrokken.
“Mond dicht! Met wat geluk komt hij terug bij in het koude water en kunnen we hem oppikken met een sloep. Nu, haal me die bijl!” “Nee, dat kunt u niet doen!” riep Rowland uit en wrikte zich los uit zijn greep. Andere mannen waren op het platform gekomen en keken de bootsman met even onthutste ogen aan. “Als hij valt, sterft hij. Hij is niet bij bewustzijn.” Griffith keek hen stuk voor stuk woest aan terwijl de tijd voorbij tikte.
“Verd…” Als het zo zat. En hij stormde weg om zelf de bijl te gaan halen.
De manschappen keken hem ontsteld na. Dat zou het doodvonnis betekenen voor de zeeman.
Catherina keek naar beneden, zag de touwen die toevallig waren vastgeraakt aan een haak en zag dat ze inderdaad het enige waren dat de man uit het water hield. Rowland keek ook over de reling en zag dat de haak op iets meer dan een armlengte van de reling zat. Hij probeerde een oplossing te bedenken, maar voor niks was er nog tijd.
Op dat ogenblik kwam de bootsman terug. In zijn hand hield hij een bijl.
“Bootsman nee,” zei Rowland dringend. “Je kan het niet doen.” De bootsman keurde hem nog geen blik waardig en wilde neerknielen bij de spijlen. “Bootsman, het is Renard daar beneden!” riep Rowland uit in een laatste wanhopige poging. Even aarzelde de bootsman en keek hij over zijn schouder.
“Je kent hem,” zei Rowland, “hij is je vriend.” Hij kon toch niet iemand de dood insturen die hij kende. Toch? Maar dan zag Rowland de blik op het gezicht van de bootsman en hij zag dat hij een steen van zijn hart maakte. Griffith wist dat hij geen keuze had als hij het schip wilde redden.
Op dat moment kwam ook de kapitein aanstormen. “We gaan de zandbanken raken,” riep hij schril. “Maak dat roer vrij!” Griffith negeerde hem. Er moest een klok zijn in zijn hoofd die hem vertelde hoeveel tijd ze nog hadden. Iedereen keek roerloos toe terwijl de zwarte man zo ver mogelijk tussen de spijlen probeerde te wringen. De afloop was onvermijdelijk geworden.
En net op dat moment, toen niemand nog durfde te protesteren, klonk het zacht: “Doe het niet, Woolf…”
Met een ruk sprong Griffith overeind. “Is het nu haast gedaan!” schreeuwde hij in Catherina’s gezicht. De bijl hing dreigend tussen hen in, maar Catherina negeerde ze. Ze keek de bootsman kalm aan en liet zich niet intimideren. Zijn ogen bliksemden en zijn knokkels werden wit rond de bijl. Iedereen hield de adem in alsof het nog maar een kwestie van seconden was vooraleer de bootsman haar zou neerslaan.
“Woolf,” fluisterde ze toen ingehouden, “het interesseert me niet hoe, maar je zult die man naar boven halen.” Griffith keek haar aan alsof hij haar ter plekke zou vermoorden. Een seconde verstreek, een tweede. En dan zwaaide hij plots met vol geweld de bijl boven zijn schouder en nog voor iemand Catherina had kunnen wegtrekken, belandde het staal diep in het hout naast haar voeten.
“Haal touwen,” zei hij dan tegen een zeeman naast hem.
De zeeman spurtte weg. De rest kon enkel afwachten.
Al die tijd bleef Griffith haar ijskoud aankijken. Catherina had het gevoel dat hij nooit meer zou bewegen. Dan kwam de zeeman terug met de touwen.
Hij nam de touwen en wrong zich tussen de spijlen. Hij moest een heksentoer doen om aan de haak te raken waar de touwen nog aan vasthingen, maar geraakte er uiteindelijk wel aan. Hij schoof het touw onder de haak, tussen de andere touwen door en legde er voor alle veiligheid nog een extra knoop in.
“Oké, haal hem op,” beval Griffith toen en hij kwam tussenuit de pijlen. Hij keek toe hoe een paar mannen Renard zo ver mogelijk ophaalden met het touw en gebaarde te stoppen toen hij onder de kabelbrug hing. Het roer was nu terug vrij en Griffith gaf een schrille fluittoon. Kapitein Paulis schreeuwde dat ze overstag konden gaan en even later helde het schip naar bakboord.
Eens duidelijk was dat ze Renard nu wel alleen naar boven konden krijgen, verdween Griffith weer van het toneel. De zeelui begonnen weer met het takelen van de brug en een half uur later was Renard bevrijd uit zijn ongemakkelijke positie.
Catherina keek toe hoe ze Renard uiteindelijk over de reling tilden. De zeeman was bewusteloos en was er vrij slecht aan toe. Catherina zag dat hij een gekneusde rib had en een grote jaap boven zijn oog, dus moest hij dan ook direct worden verzorgd.
Catherina vroeg waar de scheepsdokter was, maar de zeelui zeiden dat het geen zin had hem te halen. Toen Catherina verder doorvroeg vertelden ze haar dat de man recentelijk aan de drank was geslagen. Daardoor was het duidelijk dat er momenteel niemand was om Renard te behandelen.
Catherina nam daarop het heft in eigen handen en beval de zeelui om Renard naar de ziekenboeg te brengen. Toen haar dienstmeisjes beseften dat ze van plan was om Renard zelf te verplegen, protesteerden ze. Catherina wilde evengoed van geen wijken weten. Dokter Derache had haar voldoende opgeleid om dit soort kneuzingen te behandelen, dus vond ze het haar plicht om bij te springen.
Aangekomen in de ziekenboeg begon ze Renard te verplegen. Een paar zeelui keken verbaasd toe vanuit de deuropening, maar Catherina negeerde het. Terwijl ze Renards hoofdwonde naaide, werd ze voor de tweede keer getroffen door het gezicht van de zeeman. Hij was haar gisteren in de mess ook al opgevallen, maar ze kon niet zeggen waarom. Omdat ze maar niet kon achterhalen waarom zijn gezicht haar iets zei, liet Catherina het tenslotte maar voor wat het was. Uiteindelijk: wat deed het er aan toe of ze de zeeman al dan niet kende?
Ook de volgende dagen nam Catherina de verpleging van Renard op zich. Dat moest ook wel want de dokter zelf leek er weinig zin in te hebben. Af en toe kwam hij wel eens langs, maar meer dan mompelen dat het goed was, deed hij niet. Hij leek ook niet in staat te zijn om veel te doen, gezien de drankwalm die hem altijd omringde.
Ook de dienstmeisjes van de prinses hadden zich er bij neergelegd dat Catherina de zorg voor de zeeman op zich had genomen. Uiteindelijk deed Catherina het goed en bovendien waren er wel meer edelvrouwen die aan ziekenzorg deden. Dat haar patiënt tot een geheel andere klasse behoorde, negeerden ze voorlopig maar.
Wat de dienstmeisjes wel tot wanhoop dreef, was de aandacht van de andere zeelui voor Catherina. De zeelui hadden van Rowland gehoord dat de prinses een echte dokter was. Ze probeerden dan ook voortdurend om tot bij Renard te geraken zodat ze het zelf konden zien. De dienstmeisjes deden er alles aan om de 'ongure' mannen uit de buurt van de prinses te houden, maar gezien Catherina zelf weinig moeite deed om hen weg te jagen, lukte dat nauwelijks.
Catherina had er absoluut geen probleem mee dat er af en toe een nieuwsgierige zeeman zijn neus voorbij de deur stak. Soms begon ze zelfs met zo'n zeeman te praten, tot grote verbijstering van de meisjes. Die konden maar niet begrijpen dat iemand in Catherina's positie zich zelfs verwaardigde om een zeeman een blik te gunnen, laat staan er een gesprek mee aan te knopen.
Toen ook nog eens bleek dat de prinses geen nood had aan een escorte, waren de dienstmeisjes helemaal van hun melk. Catherina kon soms in een opwelling beslissen om haar kajuit te verlaten om naar de ziekenboeg te gaan. Ze liep dan zonder enige begeleiding over het dek terwijl daar - volgens de dienstmeisjes - toch wel veel gevaarlijk volk rondliep.
Naarmate duidelijk werd dat Catherina zich niet aan banden liet leggen, begonnen de dienstmeisjes te beseffen dat het misschien niet nodig was om zich zorgen te maken. De zeelui bleken een grenzeloos respect te hebben opgebouwd voor Catherina en er was geen haar op hun hoofd dat er aan dacht haar iets te misdoen. De bemanning droegen Catherina op hun handen, dus begonnen de dienstmeisjes na enkele dagen te kalmeren.
Catherina trok er zich weinig van aan dat ze haar dienstmeisjes de stuipen op het lijf joeg. Ze had al heel snel begrepen dat ze niks te duchten had van de zeelui en dus wist ze dat ze zich niet druk moest maken. De bemanning van de Megafor bestond uit mannen die op hun degelijkheid waren geselecteerd en die dus per definitie hoogst betrouwbaar waren. Het zag er dan ook niet naar uit dat Catherina zich aan veel verrassingen moest verwachten...
Catherina kwam die dag zoals gewoonlijk weer even langs om te zien hoe het met haar patiënt ging. Ze had haar dienstmeisje weggestuurd en begon over koetjes en kalfjes te spreken met Renard. De zeebonk was zoals altijd wat verlegen in haar buurt, maar Catherina slaagde er uiteindelijk in om hem aan het praten te krijgen.
Ze waren eigenlijk over niks concreet aan het spreken toen Renard plots zei dat hij hoopte dat ze nog gelukkig zou worden in haar verdere leven. “Oh,” glimlachte Catherina terwijl ze hem beter onder de lakens stopte, “dat zal afhangen van een zekere Marcos De Nechoir. Ik denk niet dat hij erg geïnteresseerd is in mijn persoonlijk geluk.” “Dat moet u niet zeggen, juf,” zei Renard ernstig, “u zult zien: alles zal goed aflopen.” “Misschien… Ik hoop het tenminste.”
Ze zwegen even en Renard keek even peinzend voor zich uit.
“Vreemd om nog eens een Montfort aan boord van de Megafor te hebben,” mompelde hij tegen zichzelf.
Catherina had het gehoord.
“Ben je getrouwd?” vroeg ze. “Met zo’n leven?” antwoordde Renard. “Nee, bedankt. Er zijn er die een vrouw en jong hebben, maar dat zou ik niet kunnen. Te veel risico. Het verdient wel goed, daar niet van, maar ik zou geen familie kunnen achterlaten als er iets gebeurt…”
“Werk je al lang voor de hertogin?” “Och, zo’n vijf jaar schat ik....” “En werk je enkel op de Megafor of ook in Lenion?” “Jago heeft zijn eigen groep van mannen in Lenion. Soms worden we wel eens gevraagd voor opdrachten in Lenion, maar meestal doen we ons werk in Wails.” “Doe je dat wel eens? Opdrachten in Lenion?” “Soms, maar niet dikwijls. We zijn beter op zee veronderstel ik.” “Heb je wel opdrachten uitgevoerd voor de hertogin in Lenion voordat je op de Megafor begon?” “Nee, ik ben direct op de Megafor begonnen.”
“Hoe worden jullie eigenlijk geronseld?” vroeg Catherina dan. “Is dat ook via de bootsman zoals op andere schepen?” “Nee, we zoeken zelf onze mensen. Maar de bootsman is wel degene die het laatste woord heeft. Hij is degene die de manschappen uiteindelijk kiest.”
“Ken je Rowland?” “De Welsh? Kan moeilijk zeggen van niet, het is een klein schip. Maar we zitten niet vaak bij elkaar als het dat is wat u bedoelt.” “Ik dacht dat jij Welsh was.” “Ik?” lachte Renard. “Zie ik er zo uit?” “Nee, niet echt,” antwoordde Catherina, “ik weet het niet. Misschien vanwege de naam…” “Mijn naam? Die klinkt toch niet echt Welsh?” Ze knikte. “Nee, je hebt gelijk.” Ze zette het dienblad even op de grond en veegde haar handen af.
“Heb je de kapiteins gekend die voor Paulis op de Megafor hebben gewerkt?” “Nee, zoals ik al zei, ik werk hier nog maar vijf jaar op de Megafor. De vorige kapiteins heb ik nooit gekend.”
Plots daagde Renard iets en keek hij vliegensvlug op naar Catherina. Ze had gedaan alsof er niks aan de hand was, maar dan begreep hij waar ze naartoe wilde met al haar vragen.
Hij had Montfort vernoemd. De eerste kapitein van de Megafor. En die kon hij niet kennen. Niet als hij pas vijf jaar geleden op de Megafor was begonnen. Zijn verstomming deed haar realiseren dat er iets mis was. Ze keek op en hun blikken kruisten elkaar. Dat moment bevestigde al haar vermoedens en angsten. Ze hadden elkaar al eerder ontmoet.
Catherina wilde wegrennen om alarm te slaan, maar Renard was sneller. Nog voor ze de deur kon opentrekken, was Renard uit zijn bed getuimeld en greep hij haar bij de enkel. Catherina ging onderuit en ze smakten op de vloer. Een korte worsteling ontstond waarbij Renard vruchteloos probeerde te voorkomen dat ze zou roepen.
Maanden geleden. Een man in een donkere steeg die haar een brief gaf. Een andere man die Fox heette en haar achtervolgde.
Griffith zei dat hij hem had vermoord!
Griffith en Renard, twee handen op een buik, had Rowland gezegd.
Ze schreeuwde en sloeg Fox tegen de neus.
Ze was nooit gered geweest door Griffith! Hij had de spion laten gaan omdat hij zijn eigen handlanger was! De brief ging over hem! Griffith was de verrader waar ze naar hadden gezocht!
En dan op hetzelfde ogenblik dat ze zich wist te bevrijden, vloog de deur open en stortte ze zich in de armen van de man die op haar hulpgeroep was afgekomen.
“Red me!” en ze wist dat ze veilig was. Fox kon niks meer beginnen…
“Griffith hou haar tegen,” riep Fox, “ze weet het van Neyrelle!”
Verbijsterd keek ze op.
Peilloze zwarte blik.
Ze wou zich losrukken, maar Griffith begreep het onmiddellijk. Snel gooide hij de deur achter zich dicht en snoerde haar de mond voor ze opnieuw om hulp kon roepen. Toch wist ze zich los te wringen. Even was hij haar kwijt. Ze greep de deurknop vast en draaide. Met een ruk greep hij haar bij de arm vast en keilde haar op het bed. De smak kwam zo hard aan dat ze wezenloos van schrik bleef zitten.
Ze zag hem zijn mes trekken en krabbelde nog meer tegen de scheepswand aan. “Sir, nee!” schreeuwde Renard. Ze perste haar ogen dicht om het mes niet te hoeven voelen. “Vuil kreng!” Het scherp van het mes raakte haar keel. Maar hij drukte niet door.
Ontzet opende ze terug de ogen.
“Open je mond maar een beetje en ik vermoord je. Begrepen?” Ze begreep het, begreep het, het mes. Ze knikte beangstigd.
Hij keek haar diep in de ogen aan en knikte dan. “Heel goed,” zei hij donker, “dan zullen we eens praten over wat dit allemaal te betekenen heeft.
Fox?”
Renard kwam aarzelend naast zijn meester staan. Zonder hem aan te kijken vroeg Griffith bars: “Wat heb je haar gezegd? Heb je ons verraden?”
“Ik… ben bang van wel, sir.”
“Wees dan niet bang, Fox,” snauwde Griffith, “want ik maak je af als een hond als je zo stom hebt kunnen zijn.”
Renard deed een stap achteruit.
“Ze… ze moet me plotseling herkend hebben.”
Griffiths ogen vernauwden. “Misschien… Misschien niet.
Dus ze weet het nu, nietwaar, van ons en Neyrelle. Altijd vermoed, maar nooit zeker geweest. Ik wed dat je me met plezier zou hebben verlinkt bij de Bethune als je in Lenion was geweest. Spijtig voor jou zijn we niet meer in Lenion, maar op zee, waar niemand je kan komen redden…” Catherina keek hem met grote bange ogen aan en kroop verder weg.
Maar plots haalde hij het mes van haar keel weg en stond hij op. Verbaasd keek Catherina hem aan. “Kijk me niet zo aan,” bromde Griffith, “of dacht je soms echt dat ik je zou vermoorden? De Bethune kan me nu toch niet achterna komen om me een kopje kleiner te maken, dus wat maakt het uit of je hem een bericht weet te versturen of niet?
Bovendien is er ook het kleine detail dat de Bethune het al weet. Door je verdachtmakingen dacht de Bethune dat ik iets te maken had met de dood van de hertogin en wilde hij me laten arresteren. Ik vluchtte en dook onder op de Megafor omdat het de enige manier voor me was om het land ongezien uit te vluchten. Onnodig dus te zeggen dat ik al gepromoveerd ben tot staatsvijand nummer één en dat ik voorlopig niet meer naar Lenion zal terugkeren.” Catherina staarde hem aan. “Je bent veilig,” zei Griffith nadrukkelijk, “de Bethune weet toch al dat ik samenwerk met Neyrelle.”
“Je zal me niks doen?” vroeg Catherina onzeker. “Daar is geen reden voor. Aan boord van dit schip ben ik nog enkel een bootsman.” Catherina ontspande, maar keek nu met andere ogen naar de man in het zwart. “Maar als je aan de kant van Neyrelle staat, ben je de vijand van mijn land?” “Nee, niet de vijand,” maar dan stopte hij en haalde hij de schouders op. “Het doet er niet aan toe… Denk wat je wilt, maar weet alleen dat ik je geen kwaad wil doen.”
Griffith wou zich omdraaien, maar Renard keek hem onzeker aan. “Maak je geen zorgen,” zei Griffith tegen hem, “als wij haar de keel niet komen oversnijden ‘s nachts, zal zij het bij ons ook niet komen doen.” “Maar sir,” herhaalde Renard, “zouden we haar niet beter de waarheid vertellen?”
Nu keek Griffith, Catherina met wat meer aandacht aan. “De waarheid? De waarheid is een bittere grap en ik betwijfel of ze die wel zou geloven.” Maar dan bedacht hij zich. Misschien deed de waarheid er wel aan toe. Niet omdat ze de volgende weken dan beter met elkaar zouden kunnen leven op zo’n kleine oppervlakte, maar omdat zij van alle mensen het meeste recht had op de waarheid.
Catherina zat nog steeds op het bed en keek hem met grote ogen aan. “Ik ben niet je vijand,” zei hij, “ik werk niet voor Neyrelle en ik werk al helemaal niet voor Marcos De Nechoir. Als je echter wilt dat ik je de waarheid vertel, zal ik je ook moeten zeggen wat de rol van je vader in dit alles is geweest. Het is dan aan jou om te beslissen of je dat wel wilt weten.” “Mijn vader?” vroeg Catherina. “Ik ben je vaders opvolger en wat ik met Neyrelle te maken heb, is precies hetzelfde als wat kapitein Montfort met haar te maken had.” Gealarmeerd keek Catherina hem aan. “Werkten hij en Neyrelle samen?” “Ja, maar daarom is hij net zomin een verrader als ik dat ben,” zei Griffith en hij zette zich schrijlings op een stoel voor haar.
“Als je wilt dat ik je dit vertel, moet je goed beseffen dat Neyrelle een Lenioonse is en niet Welsh. Ze is nooit vergeten dat Lenion haar moederland is en dat De Nechoir het land zou vernietigen als hij de kans kreeg. Ze hebben je verteld dat Neyrelle, koningin La Fontaine liet vermoorden en daarom werd verbannen.
De waarheid is dat het al lang niet meer boterde tussen Neyrelle en haar zuster. Neyrelle had altijd gedacht dat ze hun vader zou opvolgen – en misschien was dat ook de bedoeling geweest van hun vader – maar de hertogin had beslag kunnen leggen op de titel. Sindsdien stonden Neyrelle en de hertogin zo lijnrecht tegenover elkaar dat ze wel vijanden moesten worden.
De hertogin geloofde dat Neyrelle iets met de dood van de koningin te maken had en betichtte haar zuster ervan dat ze de koningin had ontvoerd en vermoord. Achteraf bekeken had Neyrelle niks te maken met de dood van de koningin. Helaas was de Bethune meer geneigd om naar de hertogin te luisteren dan naar Neyrelle, dus werd Neyrelle verbannen. Neyrelle heeft de hertogin en koning de Bethune nooit vergeven om die verbanning.
Neyrelle was op dat ogenblik al gehuwd met Marcos De Nechoir. Ze wist dat Marcos via haar de macht wou grijpen in Lenion. Tegelijkertijd beseft ze ook dat als De Nechoir daarin zou slagen, hij Lenion zou leegzuigen zoals hij met Wails heeft gedaan. Daarom helpt ze hem alleen als het de hertogin of de Bethune schaadt. Voor de rest probeert ze Lenion zo veel mogelijk te beschermen tegen haar man.
In een zekere zin is Neyrelle niet alleen De Nechoirs loopjongen, maar ook zijn grootste vijand. Hij gebruikt haar om zijn plannen uit te voeren, maar tegelijkertijd werkt ze hem ook vaak tegen. Als ze bang is dat Lenion te veel wordt geschaad, speelt ze informatie door aan mij. Ze zal hem desondanks nooit uitverkopen. Ze is met hem getrouwd uit liefde en heeft kinderen met hem. Als ze vermoedt dat iets schadelijk voor hem is, houdt ze die informatie achter.
De Nechoir is anderzijds niet dom. Hij weet dat zijn vrouw hem dikwijls verraadt en houdt haar onder druk door haar kinderen te gijzelen. Ze weet dat ze alles moet doen wat hij haar vraagt, wil ze niet dat er iets met haar kinderen gebeurt. Tegelijkertijd is ze er zich ook van bewust dat De Nechoir haar ooit voor haar verraad zal doen betalen met haar leven.
Je vader was Neyrelles hulp aan de andere kant van de zee. Ze hadden elkaar leren kennen in Wails toen de grenzen nog open waren. Ze sloegen de handen in elkaar om De Nechoir uit Lenion te houden en Neyrelle werd je vaders geheime informant. Dankzij Neyrelle kon je vader achter informatie komen die geen enkele spion hem had kunnen vertellen. Het is dan ook dankzij Neyrelle dat kapitein Montfort achter de invasieplannen van De Nechoir kwam en zo Lenion kon redden. Omdat Neyrelle en de hertogin elkaar echter haatten kon de kapitein er niet voor uitkomen dat hij met Neyrelle samenwerkte en heeft hij dat altijd verborgen gehouden.
Neyrelle is ook degene die mij in contact bracht met je vader. Toen de kapitein zich liet introduceren op De Nechoirs burcht, mocht Neyrelle niet laten blijken dat ze je vader kende of dat ze wist dat hij in opdracht van de hertogin werkte. Indertijd was ik keukenhulpje op de burcht van De Nechoir. Neyrelle liet mij boodschappen aan de kapitein overbrengen zodat ze hun strategie konden afstemmen.
Dankzij Neyrelle ontdekte je vader dat er een samenzwering was tegen de Lenioonse kroon. Helaas vertrouwde De Nechoir zijn vrouw niet voldoende om haar te zeggen wie er in het complot zat, dus was het aan de kapitein om achter de lijst van namen van Lenioonse edelen te komen.
Na veel omwegen vond de kapitein eindelijk een manier om de lijst van namen te achterhalen. De Nechoir had in Lenion een tussenpersoon via wie hij communiceerde met de verraders. Toevalligerwijze was de man net op de burcht van De Nechoir op het moment dat de kapitein er was. Het idee was die tussenpersoon te ontvoeren en de namen aan hem te ontfutselen.
Dat betekende ook dat de kapitein zijn dekmantel zou moeten opgeven. Zodra de tussenpersoon verdween, zou De Nechoir immers weten dat er iets mis was en zou zijn blik gaan naar wie hij het minst vertrouwde. Er was dus geen tijd om de tussenpersoon ter plaatse te dwingen om de namen prijs te geven. De kapitein zou hem moeten meenemen naar de Megafor zodat ze thuis het nodige konden doen om de man aan het praten te brengen.
Neyrelle en de kapitein deden op mij beroep om de man te verdoven en ongezien de burcht uit te krijgen. Omdat enkel de kapitein en Neyrelle in het oog werden gehouden door De Nechoirs mannetjes lukte dat ook wonderwel. Ik bracht de man naar de Megafor die op dat ogenblik vertrekkensklaar lag. Zodra de kapitein wist dat het plan geslaagd was, verliet ook hij de burcht en voeren we samen naar Lenion.
De rest laat zich wel raden. Aan boord van het schip biechtte de vertrouwensman de namen van de verraders op. In ruil daarvoor zou de kapitein hem niet overleveren aan de folterkamers van de Bethune. Als zijn informatie klopte zou de kapitein hem ook zijn vrijheid teruggeven.
Aangekomen in Lenion vertelde kapitein Montfort alles aan de hertogin en de koning. Die lieten de verraders arresteren en ondervragen. Het bleek dat de tussenpersoon geen woord had gelogen dus werd hij in vrijheid gesteld.
Lang zou de man niet van zijn vrijheid gebruik maken. De Nechoir had intussen begrepen wie hem had verraden. Neyrelle liet hij met rust omdat ze nuttig voor hem was, maar de tussenpersoon en je vader moesten hun verraad met hun leven bekopen…
Wat er daarna gebeurde, weet je. Na de dood van je vader volgde ik hem op als het hoofd van het spionagenetwerk. Ik wou niet, maar Neyrelle haalde me over om het toch te doen. Ik maakte gebruik van de Jago-figuur van je vader om het spionagenetwerk te herorganiseren en kocht de Megafor over van je oom. Tegen die tijd had de hertogin mijn werk leren kennen en introduceerde ik mezelf op het hertogelijk slot. Ik kon haar begrijpelijkerwijs natuurlijk niet vertellen dat ik haar zuster kende. Zelfs de Bethune zou het nooit hebben geweten als er niet op een gegeven moment die brief was opgedoken...
Een Welsh hoertje herkende me op een dag toen ik in Havre rondreed. Ze had ooit voor Neyrelle gewerkt als dienstmeisje en wist dus dat wij elkaar kenden. Op zich had dat geen gevolgen mogen hebben ware het niet dat een van haar klanten nieuwsgierig was naar Neyrelle en te weten was gekomen dat Neyrelle door haar zuster was verbannen. De man legde onmiddellijk de connectie tussen mij en Neyrelle en dacht dat de vertrouwenskring van de hertogin was geïnfiltreerd door een spion van Neyrelle.
Door zijn gesnuffel had de man zich echter in de kijker gewerkt bij Renard. Renard werd er zich van bewust dat er iemand rondvraag naar me aan het doen was en deed op zijn beurt speurwerk naar het meisje en haar patroon. De man had in de tussentijd helaas al een brief geschreven naar de hertogin met daarin mijn naam en de connectie met Neyrelle.
Renard en ik deden alles om die brief terug te halen. We probeerden de tussenpersoon te vinden die de brief had en onze zoektocht bracht ons op een nacht naar Havre. Daar trof Renard de pooier van het hoertje net aan op het ogenblik dat hij de brief aan iemand anders wou doorspelen.
Die iemand was jij.
Renard probeerde de brief terug te halen maar verspeelde zijn kans. Gelukkig was ik ook in de buurt en ik was net op tijd om te voorkomen dat je ontsnapte.”
“Jij was degene die me bewusteloos sloeg?” “Ja, ik stond perplex toen ik merkte dat jij de contactpersoon van die Guy was.” “Ik wist nergens van.” “Dat realiseerde ik me ook, daarom liet ik je leven. Anderzijds kon ik je de brief niet laten houden, dus verving ik die die door een vervalsing. In de vervalsing stonden genoeg gegevens om iedereen te doen geloven dat het om de echte brief ging, maar tegelijkertijd niet voldoende om mij te ontmaskeren. Iedereen geloofde dat de brief waardeloos was en daar zou het ook bij zijn gebleven als jij die historie niet opnieuw had opgerakeld in je briefwisseling met de Bethune. De Bethune begon de verbanden te zien en toen de hertogin werd vergiftigd dacht hij dat ik mee in het complot zat. Hij wilde me laten arresteren, maar ik was hem een stap voor en verborg me in Havre met het idee naar het buitenland te vluchtten.
De Megafor was mijn enige kans om ongezien te kunnen ontsnappen. De Bethunes soldaten zochten immers geen bootsman en het was een ideale dekmantel om Lenion incognito te verlaten. Ik hoorde achteraf natuurlijk van Renard dat jij als onderhandelaar mee zou gaan aan boord van de Megafor. Ik wist niet zeker of de Bethune je op de hoogte had gebracht van mijn verdwijning, maar ik koos het veilige voor het onveilige en zorgde er voor dat je me niet te zien kreeg voor we waren afgevaren…
En zo komt het dat we hier zitten…”
De zwarte man zweeg.
“Dus ik had gelijk toen ik dacht dat je een dubbelspion was,” mompelde Catherina. Griffith klemde de tanden op elkaar. “Ik heb Lenion nooit verraden... En Neyrelle al evenmin, hoewel haar houding soms nogal onduidelijk is...”
Catherina keek de zwarte man stil aan. “Neyrelle... Dus mijn vader kende Neyrelle…” “Ze waren vrienden.” “Maar ze liet mijn vader vermoorden.” Griffith aarzelde. “Marcos De Nechoir liet je vader vermoorden. Neyrelle kon niks doen.” “En heeft Neyrelle de hertogin ook vermoord?” Griffith boog het hoofd. “Ik denk van wel, maar enkel omdat ze haar zuster haatte.” “En ze heeft ook Jean-Filip ontvoerd?” “Ja… en dat spijt me. Neyrelle kent Jean-Filip enkel als de zoon van haar zuster en voerde slechts de bevelen uit van haar man. Ze weet wellicht niet wat De Nechoir van zin is met de jongen.”
Catherina keek hem aarzelend aan. Ze wou hem geloven. Ze wou geloven dat haar vader zich niet in hem had vergist, dat hij altijd het beste had voorgehad met Lenion, dat zijn bedoelingen oprechter waren dan ze leken. Maar dan herinnerde ze zich weer dat de man voor haar niet eender wie was en twijfelde ze. Hij was immers niet alleen Griffith Woolf, de jongen die ze had leren kennen in haar kindertijd, maar ook Griffith Jago, de meesterspion die zijn opdrachtgevers jarenlang een rad voor ogen had gedraaid.
“Ik weet het,” zei hij, “het is moeilijk.”
Ze schudde het hoofd. “Geef me tijd,” zei ze, “laat me nadenken…”
Hij knikte en dan vroeg ze: “Zelfs als ik besluit dat ik je niet kan geloven, zal je me dan met rust laten?” “Ja, zelfs al zou ik graag hebben dat je me vertrouwt. Ik wens je geen kwaad toe, weet je.”
Ze stond op en sloeg de ogen neer. “Ik zal er over nadenken.”
Ze zagen haar vertrekken en Renard keek naar zijn meester. “Denk je dat ze ons gelooft?”
Griffith klemde even de kaken op elkaar. “Ik weet het niet,” zei hij donker. “Ze is heel scherp van geest en als ik haar was, zou ik het niet geloven.
Het is te ingewikkeld. Als ik echt wou dat ze me zou geloven, zou ik alles moeten vertellen, en dat kan ik niet. Ik ben bang dat ze zal denken dat ik het verzonnen heb.”
“En wat dan?” vroeg Renard.
Griffith antwoordde niet.
Ze ging terug naar haar kamer, staarde voor zich uit. Ze zat er een hele dag en kwam haar kajuit niet meer uit tot het avondeten. Tijdens het hele maal zei ze niet veel tegen de officieren, maar dat merkten ze toch niet op. Dan ging ze met haar dienstmeisjes naar dek en liep naar Thomas toe. Thomas zag de frons op haar gezicht en vroeg haar wat haar dwarszat. Catherina keek hem ernstig aan en vroeg hem die ene belangrijke vraag.
“Vertel me over Neyrelle… Of het waar is dat mijn vader en zij samenwerkten.”
Even wist hij niet wat zeggen en dan begon hij te vertellen over Neyrelle, over haar vader, dat ze elkaar al jaren kenden voordat de kapitein in dienst kwam bij de hertogin, dat de kapitein altijd beroep op haar deed maar dat verzweeg. Catherina vroeg hem over alles uit, liet hem over Griffith vertellen en hij lichtte alles wat bij. Maar tegen het einde van de avond wist ze het nog steeds niet, had ze zoveel tegenstrijdigs gehoord. Ze ging pas slapen toen Thomas niet langer kon blijven.
Misschien moest ze doen wat hij gezegd had.
“Neyrelle?” Rowland krabde achter zijn oor toen Catherina hem even van zijn werk afleidde. “Ja, ze is een goeie dame,” zei de Welsh, even eenvoudig als altijd. “Zij doet tenminste iets aan die ellende thuis. Niet zoals haar man, die zuigt alles leeg. Maar Neyrelle probeert de mensen wat te helpen en wij doen ook alles voor haar.”
Ze begreep het niet meer…
“De Nechoir vertrouwt haar niet,” babbelde Rowland verder. “Hij weet dat Neyrelle onze sympathie heeft en dat we ons tegen hem zouden keren als zij het maar zou zeggen. Maar ze zegt het niet, zie je, dat is de hele zaak. Geen idee wat ze in die man ziet, maar ze hangt aan hem. Al vanaf het begin is dat zo geweest. Ze doet echt alles wat hij wil, daarom verwondert het me ook niks dat ze d’r zuster koud heeft gemaakt.” Rowland rochelde even.
“Maar ze is wel niet slecht. Ze helpt ons tijdens onze missies, weet je, als we in Wails zijn. Heel correct. En ze zou ons nooit verraden.” En dan bedacht hij iets: “Misschien moet u maar eens naar die mevrouw gaan als we aangekomen zijn. Ze zal u vast en zeker helpen om de prins terug te krijgen.”
Op een avond hoorde ze een klop op haar deur die ze niet herkende. Ze riep aarzelend: “Binnen?” De deurknop draaide en er verscheen noch Thomas noch een van de officieren in de deuropening.
Griffith maakte een hoofdbuiging en sloot de deur achter zich. Hij was donker en maakte haar ongemakkelijk, maar voor het eerst wenste ze hem niet naar de hel. Hij aarzelde even voor hij sprak.
“Milady…”
Catherina gebaarde de aanwezige gezelschapsdames dat ze hen even alleen moesten laten. Pas toen de meisjes weg waren, keek Catherina terug op en zag ze dat hij iets onder zijn arm had. Hij volgde haar blik en toonde haar gehaast wat het was. “Ik heb een schaakbord voor u meegebracht. Ik… zou het een eer vinden als u een partij met me zou spelen… Bovendien,” zei hij, “praat het wat gemakkelijker…”
Ze maakte een uitnodigend handgebaar en hij stelde het bord met de stukken op op het tafeltje. Ze keek even naar die zwarte en witte stukken en verwonderde zich. Hoe wist hij dat ze schaak speelde? Toen hij klaar was, aarzelde hij en het duurde even eer ze begreep dat hij wachtte op haar toestemming om te gaan zitten.
Ze deed de openingszet en hij deed een tegenzet.
Ze voelde zich veel te verward om te spreken en dus speelden ze een tijdje zonder dat hij iets vroeg en zij iets antwoordde.
Catherina had in geen tijden nog schaak gespeeld. De laatste keer was met Jean-Filip geweest. Ze herinnerde zich dat hij had verteld dat hij en de raadgever altijd met een bord als dit speelden. Verstrooid raakte ze het hout aan, volgde de delicate lijnen van de inkervingen en betrapte zichzelf er plots op dat ze alles om haar heen was vergeten.
Ze herpakte zich snel en wou niet weten of Griffith iets had opgemerkt.
“Ik heb… met Thomas gesproken…” zei ze.
“Ah…”
“Hij zegt dat Neyrelle mijn vader heeft vermoord…”
Hij leek niet te willen reageren op die opmerking.
“Is het waar?” vroeg ze daarom nadrukkelijk.
Hij aarzelde met antwoorden.
“Ja…” Het klonk alsof hij de slag had verloren.
Ze zette haar kin op haar hand en tuurde voor zich uit.
“Ik heb een paar maanden geleden gezworen dat ik de moordenaar van mijn vader nooit zou vergeven. Neyrelle was mijn vijand vanaf het ogenblik dat ze mijn vader aanraakte.
Maar jij zei dat hij en Neyrelle vrienden waren.” Ze keek hem nu strak aan. “En Rowland heeft me gezegd dat ze de vijand is van haar man. Dus wat is nu de waarheid? Is ze mijn vijand of niet?”
Griffith antwoordde niet onmiddellijk. “Neyrelle was op het Welshe schip dat naar Lenion was gekomen om de kapitein te zoeken en te vermoorden … Maar of zij het heeft gedaan, weet ik niet…. Thomas denkt in ieder geval van wel en haat er haar voor. Ikzelf…
Ik weet het niet… Neyrelle heeft nooit willen vertellen wat er die avond is gebeurd… Maar toen ik er naar vroeg, heeft ze wel bekend dat ze niks heeft gedaan om hem te redden.
Ik kan je niet dwingen me te geloven,” zei hij, “maar kapitein Montfort betekende zoveel voor me dat ik Neyrelle onmiddellijk opzij zou hebben geschoven als ik er zeker van was dat ze je vader had verraden.”
Catherina nam hem peinzend op. “Eerlijk gezegd weet ik niet meer wat ik van Neyrelle moet denken. Voor hetzelfde geld heb je me een verhaaltje op de mouw gespeld dat klopt, maar waar je een aantal details uit hebt weggelaten die tot een heel andere waarheid leiden.
Maar misschien doet Neyrelle er niet echt aan toe.
Ik heb je nog gekend toen je nauwelijks volwassen was en dan lijkt het moeilijk om aan te nemen dat je toen al bezig was met intrigeren. Bovendien was mijn vader niet naïef en moet hij geweten hebben wat je standpunten waren. Mijn vader hield te veel van zijn land om zich te vergissen in zijn opvolger.” “Ik heb Lenion nooit verraden,” zei hij. “Ja, ik denk dat dat waar is…”
Hij haalde opgelucht adem.
“Betekent dat…”
“…dat ik je vertrouw?” Ze glimlachte wrang. “Ik zou gek zijn als ik je vertrouw. Daarvoor ben je veel te vreemd voor me. Maar ik wil wel de waarheid beter begrijpen en je leren vertrouwen. Er is alleen nog zoveel dat ik niet weet of begrijp. Je mag dan mijn vader hebben geholpen in Wails, maar daarom begrijp ik nog niet waarom een Welsh als jij mijn vader opvolgde als hoofd van de spionagedienst van Lenion.”
“Wil je dat ik daar op antwoord?” vroeg hij. “Ja,” zei ze. Hij knikte en dacht even na. “Lenion is in staat mijn land te helpen. Zonder Lenion zou De Nechoir niet zo wankel op zijn troon zitten en bovendien help - hielp - ik ook Lenion door De Nechoir aan te vallen. De kapitein koos mij als zijn opvolger omdat ik Neyrelle kende en dus ook gebruik kon maken van die connectie. Bovendien ken ik als Welsh de interne situatie van het land beter dan iemand van Lenion.”
Catherina stelde een volgende vraag: “Zal Marcos De Nechoir aanwezig zijn op de onderhandelingen in Verona?” Griffith schudde het hoofd en zei: “Waarschijnlijk niet, hoewel het niet zijn gewoonte is om de controle uit handen te geven. Ik denk dat hij in dit geval de onderhandelingen door iemand anders laat doen. De Nechoir verlaat zelden het Arendsnest, laat staan Wails.” “Het Arendsnest?” “Zijn burcht,” legde Griffith uit, “de reden waarom De Nechoir in het zadel zit.
De Nechoirs eerste vrouw was de afgevaardigde van de koning in het Hooghuis en bijgevolg de machtigste persoon in het land naast de koning. Toen De Nechoir merkte dat hij niet aan haar functie kon geraken door met haar te trouwen, viel hij haar burcht aan en palmde hij haar rechten in nadat hij haar doodde. De burcht van waaruit hij nu heerst is die burcht.”
Catherina keek peinzend voor zich uit. “Kende Neyrelle die historie toen ze met De Nechoir trouwde?” “Nee, want anders had ze geweten dat ze gevaar liep. Ze wist dat De Nechoir ambitieus was en er niet voor terugdeinsde haar afstamming voor zijn plannen te gebruiken, maar hoe hij aan de macht was gekomen in Wails ontdekte ze maar later. Tegen die tijd was het te laat en bovendien geloofde ze niet onmiddellijk dat ook zij gevaar liep. Pas toen ze kinderen kreeg en De Nechoir dreigde hen iets te doen als ze niet aan hem gehoorzaamde, wist ze dat ze nooit meer vrij zou zijn...”
Catherina knikte. Ze kon zich Neyrelle moeilijk voorstellen als een machteloze vrouw, maar er waren intussen wel meer ongelooflijke dingen gebeurd. “Als je echt wilt weten wat voor persoon Neyrelle is,” zei Griffith alsof hij haar gedachten had gelezen, “dan moet je met Renard spreken. Hij is ooit haar kamerdienaar geweest toen ze nog in Lenion leefde en hij weet meer over haar dan ik je ooit zou kunnen vertellen.” “Hij is een kamerdienaar geweest?” “Ja, van in de tijd dat Neyrelle nog op het hertogelijke slot woonde. Toen ze naar Wails ging is hij met haar meegegaan en hij is pas teruggekomen toen de kapitein hem er weghaalde. Hij is maar een spion geworden toen ik naar Lenion kwam. Ik had iemand nodig die het hertogelijke slot van binnenuit kende en Neyrelle had hem aangeraden. Toen ik Jago werd, ben ik hem ook gaan inschakelen voor andere dingen. Geleidelijk aan is hij ook een spion geworden en is hij mee op opdrachten getrokken in Wails. Hij is nog altijd mijn trouwste handlanger - zij het niet altijd mijn handigste. Die keer dat hij de brief van Degrelle moest onderscheppen was hij hem bijna aan jou kwijtgeraakt.”
“Mh... Ik heb de Bethune verteld dat jij die brief vervalst had. Ik veronderstel dat dat de reden is waarom hij je begon te verdenken.” “Ik had zo een vermoeden, maar dat maakt nu niet meer uit. Vroeg of laat moest hij er wel achter komen...”
“Misschien... Wat ga je nu doen? Je kunt niet meer terug naar Lenion nu de Bethune je verdenkt van hoogverraad en we varen niet in de richting van Wails.” “Voorlopig weet ik nog niet wat ik ga doen. Ik veronderstel dat ik nog een poosje meevaar en dan ergens afstap.” “Vaar je niet mee tot in Verona?” “Ik zal wel zien. Het hangt ook wat af van wat De Nechoir van plan is.”
“Denk je dat we de prins vrij kunnen krijgen?” vroeg Catherina.
Griffith leek te twijfelen. “Ik hoop het alleszins...”
Hoofdstuk 4
Ze zagen elkaar niet veel meer daarna. Ze hoorde hem af en toe wel eens in zijn kajuit gaan, maar voor de rest kreeg ze niet veel aanleiding hem nog meer vragen te stellen. Ze zaten elkaar niet meer in de haren - dat was al iets - maar voor de rest trok de bootsman zich weinig van haar aan. Als ze probeerde een gesprek met hem aan te knopen, antwoordde hij altijd wel beleefd, maar het ging ook nooit verder dan dat.
Ze merkte in ieder geval op dat ze hem niet meer zo wantrouwde als vroeger. Ze voelde natuurlijk wel dat er nog dingen waren die hij verborg, maar ze vermoedde dat hij dat eerder deed uit voorzichtigheid.
In de tussentijd ging het leven aan boord van het schip verder. Catherina vulde haar dagen op met het verzamelen van gegevens over Wails en De Nechoir. Rowland was een gewillig slachtoffer voor haar kruisverhoren en vertelde haar maar wat graag over zijn land en De Nechoir.
Van hem leerde Catherina meer over Neyrelle en hoe ze door de Welshe bevolking werd verafgood. En ook vertelde Rowland dikwijls over de ‘Wolven’, een oud geslacht dat helaas verdwenen was. Hij kon wel uren doorgaan over hen en als niemand hem er af en toe aan herinnerde dat hij hier was om te werken, zou hij de hele dag door vertellen.
Ze stonden op een keer weer bij elkaar aan dek toen Rowland ineens opkeek en de donkere lucht in de verte zag. Er leek een storm op komst te zijn en op dat ogenblik werden ook de bevelen rondgeschreeuwd om het schip te laten bijleggen. Dat was een teken dat ze de storm niet meer te snel konden afzijn en ze er doorheen zouden moeten gaan.
Al snel krioelde het van de mannen in de masten om alle zeilen op te rollen. Tegen de tijd dat het schip klaar was om de storm te trotseren, was Catherina al lang benedendeks. Ze had al eerder een storm meegemaakt aan boord van de Megafor toen ze nog een kind was en ze was geenszins van plan om een tweede van dichtbij mee te maken. Ze waarschuwde haar dienstmeisjes dan ook zeker niet meer uit hun kajuiten te komen.
Nauwelijks enige tijd nadat Rowland de storm had zien aankomen, begon het schip al heen en weer te schommelen. Catherina zat in haar kajuit en voelde de krakende bewegingen van het schip steeds heftiger worden. Ze probeerde zo goed mogelijk mee te wiegen, maar uiteindelijk begon het schip te heftig te schommelen. Ze probeerde alles dat los lag of stond op te bergen want haar voorgevoel vertelde haar dat deze storm erger zou zijn dan verwacht.
De regen sloeg met bakken tegen de scheepswanden en de golven beukten er nog driemaal erger tegenaan. Ze kon de donder continu horen rommelen en het hele schip kreunde onder het geweld. De Megafor begon te tollen en Catherina had de indruk dat het geweld zo erg werd dat het schip als een speelbal voortdurend omhoog werd geworpen. Ze hield zich vast aan haar bed en begon langzaam groen te worden.
Het werd alsmaar erger en erger. Ze verloor elk richtingsgevoel en ze had het idee dat het schip verder de storm in werd gesleurd. Bang vroeg ze zich af wat er aan de hand was. Wat als ze de controle over het schip hadden verloren…? En dan hoorde ze een harde knal onder haar. Bijna tuimelde ze van het bed af, maar ze hield zich bibberend vast. Die schok en dat geluid konden niks goed betekenen, dacht ze. Ze durfde er niet aan te denken wat er zou gebeuren als ze ergens tegenop waren gevaren. Rowland had nog maar een paar uur geleden gezegd dat dit een ondiep gedeelte was met veel koraalriffen.
O ze had zo’n hekel aan stormen… Ineens ging haar deur open en haar dienstmeisjes kwamen binnen. Catherina liet hen bij haar op het bed kruipen en de meisjes sloegen hun armen om elkaar heen.
Ze hoorde plots iemand de trap afstommelen en drie tellen later werd haar deur opengerukt. Het was Griffith, druipnat en buiten adem. “Juffrouw Montfort,” riep hij, “blijf hier. We hebben een gat. Als we te veel water maken, kom ik u wel halen.” Dat was zowat het enige dat er nog bij had hoeven te komen. De meisjes begonnen te jammeren en Catherina trok wit weg. Als ze in zo’n storm van boord moesten, zou niemand het overleven. Griffith keek hen met een vreemd gezicht aan. “Zo erg is het nu ook weer niet,” bromde hij en hij verdween weer. Dat was nu eens niet erg geruststellend, dacht Catherina. Ze klemde zich nog beter vast en probeerde zo weinig mogelijk te denken aan wat er zou gebeuren als…
Ze dacht aan de mannen die beneden bezig waren met het water weg te pompen. Het moest een gevecht tegen de tijd zijn. Catherina vroeg zich af waartegen ze waren gevaren en of er gewonden waren gevallen. Plots sprong ze van het bed af. Ze haalde haar rijbroek uit een koffer en begon zich om te kleden. “Mevrouw!” riep een van de meisjes, maar Catherina gebaarde hen dat ze moesten blijven waar ze waren. “Ik ga een kijkje nemen onderdeks.” “Maar die man zei dat we moesten blijven zitten!” “Wel, die man is ook de grootste betweter ter wereld,” mompelde Catherina en ze liep de kajuit uit.
In de gang leek het alsof het schip nog harder schommelde dan in de kajuit. Waggelend liep ze vooruit en kroop moeizaam op de trap naar het dek. Ze had moeilijkheden om de deur open te krijgen en toen die eindelijk openvloog, blies een heftige wind haar bijna terug naar beneden. Ze klemde zich vast aan de treden van de trap en probeerde uit te maken wanneer ze het best uit haar beschutting kon komen. Ze tuurde naar het dek waar de regen met emmers neersloeg.
Plots zag ze dat er een man op het dek lag. Hij lag naast de verhoging van het ruim en leek bewusteloos te zijn want zijn lichaam gleed heen en weer. Catherina aarzelde. De storm was veel erger dan ze had verwacht dus als ze nu over het dek ging, was de kans groot dat ze misschien overboord zou worden geslagen. Langs de andere kant: als ze niks deed dan zou de man overboord worden geslagen.
Ze wist dat ze beter verdekt bleef zitten. Met wat geluk zou er straks iemand van het andere benedendek naar boven komen en de man zien. Ze wenste dat ze zelf iemand kon gaan halen maar dat betekende evengoed dat ze over het dek zou moeten gaan.
Ze zag dat het lichaam van de man wegschoof in de richting van de reling. Tot nog toe waren er geen grote golven over het dek gespoeld, maar één zou zeker fataal zijn voor de man. Ze aarzelde. Wachten of helpen? Wachten of helpen?
Alsof ze geen keuze had schoot ze recht en glibberde over het dek. De wind gierde om haar oren en het water sloeg in haar gezicht. Ze ging onderuit, vloog hard tegen de reling en probeerde zich er aan voort te trekken.
Ze dacht aan niks, ze merkte niks. Niet het gevaar, niet die angstwekkende storm. Een volgende golfslag had haar zo over boord kunnen werpen, maar op dat moment dacht ze daar liever niet aan. Ze kon enkel denken aan de man wiens leven op dat ogenblik aan een zijden draadje hing.
Stukje per stukje kwam ze dichterbij. De man lag nu helemaal tegen de reling aan. Ze bereikte de man en haakte haar arm onder de zijne. Pas toen zag ze dat de man de eerste officier was. Hij had een stevige jaap boven zijn oog alsof hij met zijn voorhoofd ergens tegenaan was gelopen.
Plots ging er een golf over het schip. Catherina en de officier werden naar de andere kant van het dek gesleurd. In een reflex graaide ze om zich heen en kreeg zo een net te pakken dat over de verhoging van de laadruimte was gespannen. Ze had nog altijd de arm van de officier vast en met een snok bleef die dan weer aan haar hangen.
Met een enorme krachtinspanning bleef ze de man vasthouden. Het touw sneed echter in haar hand. Toen ze een seconde de tijd kreeg, stak ze snel haar arm door het net en probeerde ze de officier dichter tegen zich aan te trekken.
“Aah!” Een nieuwe golf ging over haar hoofd heen.
Ze zou hier niet levend wegraken als ze niet vlug iets deed. Kon ze de deur beneden bereiken zodat ze iemand kon gaan waarschuwen? Dan moest ze de officier weer loslaten en dat was hetzelfde als moord.
Ze kneep de ogen dicht en probeerde geen liters water binnen te slikken. Ze was zo doorweekt dat de regen met beken van haar af stroomde. Ze schreeuwde tegen het bulderen van de zee in, maar ze wist niet of het een hulpkreet was. Een bliksem leek net naast hen in te slaan. Ze schreeuwde opnieuw.
Ze had al haar kracht nodig om de man vast te blijven houden en ze vroeg zich wanhopig af hoe lang ze het tegen het natuurgeweld kon uithouden. Ze was een vrouw, geen krachtpatser! Elk moment was als een uur dat voorbij kroop.
Ze had geen besef meer van tijd of ruimte. Alles verging om haar heen en ze wist geeneens meer of het nu nog erger werd of dat de storm eindelijk begon te luwen.
Het geweld bedaarde niet. Ze kon nog altijd de wind en de golfslag voelen. De touwen scheurden haar vlees open. Ze huilde. Ze kon het bijna niet meer houden. De tijd kroop ongenadig traag vooruit terwijl de storm steeds erger leek te worden. Catherina voelde de wanhoop de kop opsteken. De uitputting sloeg toe.
Ze had niet naar boven mogen komen, komen, toen toen Griffith, had hij gezegd, zou niet, had niet naar, waarom had ze, kon ze dan niks meer doen, had er, waar was, zouden ze het halen, kon hij, Woo-oooooolf, schreeuwen.
Ze was aan het roepen en het huilen. Ze wou dat iemand haar hier weg kwam halen. Ze was aan het huilen en verging van de wanhoop, kon ze dan niks meer doen, als ze het gat maar konden, als of het, maar het hielp, lijzijde, ze moest het kunnen houden, niet loslaten of… loslaten…llos…
“Catherina!”
Ze liet het net los en gleed weg. Ze voelde een arm onder haar schieten en het volgende ogenblik lag ze terug tegen de verhoging aangedrukt. Ze voelde de officier naast haar liggen. Vagelijk was ze zich er van bewust dat hij nog steeds buiten bewustzijn was.
De wind en regen sloegen niet meer zo hard tegen haar aan. Ze voelde dat iemand tegen haar aan stond en haar afgeschermde van al het geweld. Ze zuchtte van verlichting. “Catherina!” schreeuwde iemand in haar oor. Ze schrok even. Nu pas besefte ze dat iemand haar en de officier vasthad. Ze staarde naar een viervingerige hand die het net had vastgegrepen. “Griffith?” murmelde ze tegen hem.
“Catherina, kan je me horen?”
Ze schudde verward het hoofd. Hij vloekte en probeerde haar zo goed mogelijk vast te houden tezamen met de andere man. Het water sloeg tegen hun gezichten aan, maar ze voelde zich veel rustiger nu met die grote gestalte over haar heen. Ze glipte weg, maar toen hij het merkte gaf hij haar zo’n ruk dat ze terug tegen de verhoging aanknalde. Geschrokken sloeg ze haar armen door het net en liet niet meer los.
“Wil je verdomd een beetje meewerken!” Hij had de grootste moeite om hen allebei vast te houden. Hij gaf een woeste kreet toen een nieuwe golfslag in hun gezicht sloeg.
Instinctief greep ze de officier vast zodat ze Griffith tenminste toch een beetje meehielp. Telkens hij wat leek los te laten, greep ze de bewusteloze man nog beter vast. Als hij een beweging maakte, volgde ze hem volledig. De mankracht tegen haar voelde aan als één bundel spieren en ze was zich daar in feite beter van bewust dan de pijn van haar eigen lichaam.
Hij schreeuwde iets tegen haar, maar ze kon niet verstaan wat. Ze keek daas voor zich uit en voelde de vermoeidheid de overhand halen. Ze wou er niet aan toegeven en klemde de tanden op elkaar. Ze trilde over heel haar lichaam, merkte dan dat het Griffith was en niet zij. Hij voelde haar wegglippen en probeerde tevergeefs haar te verplaatsen. Het lukte niet omdat hij de bewusteloze officier niet kon loslaten. Catherina voelde zich als een blok aan zijn been. Het zou allemaal gemakkelijker gaan als hij haar niet ook moest vasthouden. Futloos wilde ze het net loslaten. “Nee!” Hij greep haar hand vast en stak het terug door het net.
“Blijf vasthouden,” riep hij. Ze merkte dat hij de bewusteloze officier van haar losmaakte en plots waren ze weg. “Woolf!” schreeuwde ze. “Woolf!” Maar hij was verdwenen. Haar armen zaten door de netten, maar zonder de man om haar vast te houden, leek ze een speeltje voor de storm. De regen striemde haar en de koorden schuurden haar armen open. Ze had het gevoel dat ze elk moment zou loslaten.
Ze wist niet wat er met Griffith en de officier was gebeurd. Had een golf hen weggesleept? Dan betekende dat dat ze er nog alleen voorstond. Dan was ze verloren.
Een eeuwigheid verstreek. Met de macht der wanhoop probeerde ze de koorden vast te houden. Maar ze voelde zich langzaam aan wegglippen. Een ogenblik lang vocht ze nog om het bewustzijn niet te verliezen. Dan was het te laat.
Om haar heen klonken gehaaste, beangstigde stemmen, maar ze voelde zich te moe om haar ogen te kunnen opendoen. Een ogenblik wist ze niet meer waar ze was. Ze voelde zich stram en suf en ze kon zich nauwelijks bewegen. Dan werd ze ergens opgelegd. Ze had het gevoel dat het een bed was. Dan zonk ze terug weg in het zwarte gat.
Een tijd later werd ze terug wakker. “Griffith,” wou ze zeggen, maar ze had er de kracht niet voor. “Mevrouw?” Catherina raakte duizelig haar voorhoofd aan. Een van haar dienstmeisjes zat naast haar en hielp haar rechtop. Ze was blijkbaar terug in haar kajuit. Te merken aan de lichte bewegingen van het schip was de storm gedaan.
“Wat is er gebeurd?” “De bootsman heeft u teruggebracht,” antwoordde het meisje. “U was helemaal doorweekt.” Catherina rekte zich uit en merkte dat al haar spieren pijn deden. Dat zou haar leren nog eens de held uit te hangen. Ze kwam uit haar bed en de dienstmeisjes hielpen haar met het aankleden.
Catherina hoorde toen twee mannen de gang op komen. Catherina herkende de stem van de bootsman en hoorde hem iets zeggen over het gat in de romp. Ze kon horen aan zijn stem dat hij vermoeid was en ze vroeg zich af of de man dan nog helemaal niet geslapen had in de tussentijd. Hoe slaagde hij er in om zelfs maar rechtop te blijven staan? Zelf voelde ze zich geradbraakt.
De bootsman stuurde de scheepstimmerman door en Catherina hoorde hem zijn kajuit binnensloffen. Even aarzelde ze, dan besloot ze toch maar te blijven waar ze was. Ze sprak wat met haar dienstmeisjes maar ze merkte na een tijd dat ze haar gedachten helemaal niet bij het gesprek kon houden. Ze ijsbeerde wat rond in haar kajuit en probeerde iets te vinden om haar bezig te houden. Dan keek ze om naar haar dienstmeisjes en vertelde hen daar te blijven. “Ik kom zo terug.”
Ze klopte aan bij Griffith en toen er geen antwoord kwam, stapte ze binnen. Hij lag half en half in zijn bed, blijkbaar midden in een handeling in slaap gevallen. Hij had zijn hand rond zijn cravate alsof hij op het punt had gestaan om zijn doorweekte kleren uit te trekken. Ze zette zich op de rand van het bed en keek even naar zijn grauwe gezicht dat zelfs in zijn slaap een frons vertoonde.
Ze hadden elkaar vroeger niet altijd in de haren gezeten. Ze kon zich herinneren dat als ze bang was geweest van een onweer en ze alleen thuis waren, ze zijn hand had genomen. Hij had haar zelfs een paar keer naar bed gebracht en verhaaltjes verteld die ze zich nu nog nauwelijks herinnerde, maar die toen zo mooi hadden geklonken.
Ze zuchtte en verlegde zijn hand. Voorzichtig om hem niet te wekken, begon ze zijn halsdoek los te maken. Maar plots vlogen de zwarte ogen open en greep hij woest haar hand vast. “Wat denk jij dat je verdomme aan het doen bent?” baste hij. Catherina sprong geschrokken recht. “Het spijt me,” zei ze aangedaan. Hij toonde zijn hoektanden en trok de cravate recht. “Maak dat je mijn kajuit uit bent,” zei hij en toen ze van schrik niet bewoog, grauwde hij: “Wel?”
Ze knipperde even met haar ogen. “Het spijt me…Ik…” Wantrouwend wachtte hij op het vervolg. “Ik wou niet zomaar je kamer binnen dringen…” “Da’s dan een gewoonte die we met elkaar delen,” zei hij bitsig, “nog iets?”
“Ik wilde alleen weten hoe het met de eerste officier ging,” zei ze kleintjes. “Levend,” zei Griffith kortaf, “hij is al terug bij zijn positieven.” Ze durfde bijna niet verder te vragen. “Wat was er gebeurd?” Hij haalde de schouders op. “Ergens tegen aan geknald met zijn knikker. Het is niet omdat iemand van adel is dat die genoeg hersenen heeft om te weten wanneer die moet duiken voor rondvliegende brokstukken.
Doe jezelf overigens een plezier en zeg tegen niemand dat je je leven voor hem hebt gewaagd. Ze zouden je laten opsluiten voor de rest van de reis…
Wat mij overigens wel goed zou uitkomen…”
Ze knikte aarzelend. Hij wachtte tot ze eindelijk zou weggaan, maar ze bleef staan.
“Wat dan?” baste hij.
“Ik wou je bedanken,” zei ze stilletjes, “omdat je mijn leven wellicht hebt gered…”
Hij snoof en stond op het punt haar dank teniet te doen toen ze er aan toevoegde: “En ik had je graag willen uitnodigen om morgenavond weer met je schaakspel langs te komen…”
Hij keek haar verstomd aan en het duurde even eer hij het begreep.
Bedachtzaam streek hij met zijn vinger langs het litteken onder zijn oog.
“Zou je dat echt willen?” vroeg hij aarzelend.
Ze glimlachte aanmoedigend zodat hij zich nog meer gegeneerd voelde.
“Oké, oké,” zei hij wrevelig, “we zullen wel zien....
Maar als ik er niet ben, moet je me niks kwalijk nemen.”
Ze glunderde en hij gooide haar buiten.
De volgende dag verscheen hij aan haar deur met zijn schaakspel. Een van de dienstmeisjes liet hem binnen en bleef de hele avond aanwezig in de kajuit. Tijdens het spel wisselden Catherina en Griffith nauwelijks een woord. Hij staarde slechts nors naar het schaakspel tussen hen in en zij voelde zich te ongemakkelijk om een gesprek met hem aan te knopen. Zijn spookachtig wit gezicht was enkel afgemeten, afwezig. Catherina had hem eigenlijk uitgenodigd om vrede met hem te sluiten, maar zijn afstandelijke houding maakte elke tegemoetkoming onmogelijk.
Ze probeerde hem een paar keer aan te kijken en ze betrapte zich erop dat ze gefascineerd werd door zijn donkere ogen, maar zodra hij een beweging maakte of naar haar opkeek, sloeg ze de blik weer neer en speelde ze zwijgend verder. Ze wist niet wat ze met hem aan moest vangen en hem leek het niet te interesseren haar een hint te geven.
Plotseling werd er aangeklopt en Catherina riep opgelucht ‘binnen’. De eerste officier kwam binnen. Het was nog altijd overduidelijk dat de man een serieuze klap tegen zijn hoofd had gekregen want er staken windels vanonder zijn steek. Griffiths raad indachtig deed Catherina alsof ze met zijn redding niks te maken had.
De man wierp een vreemde blik op de bootsman en zei dan tegen Catherina dat de kapitein haar uitnodigde voor een kop thee - als ze niet bezig was tenminste, voegde de officier er aan toe.
“Ze is niet bezig,” bromde Griffith terwijl hij vlug de schaakstukken bijeen vaagde. Catherina deed haar mond open om bezwaar te maken, maar de bootsman maakte duidelijk dat hij haar liever bij de kapitein zag dan hier. Even was Catherina boos, maar dan begreep ze dat hij het vervelend vond dat de officier hem in de kajuit van ‘de dame’ had aangetroffen. Ze zuchtte maar eens en ze gingen gedrieën naar buiten.
Catherina liep gefrustreerd over het dek met de officier aan haar zijde. De bootsman liep als een schaduw achter hen aan. Catherina had liever gezien dat hij zich niet zo van hen verwijderde, maar blijkbaar was Griffith nog niet bereid om de muur tussen hen in naar beneden te halen.
Catherina keerde zich plots om, om toch iets tegen hem te zeggen en merkte toen verrast op dat hij was verdwenen. Ze was er zo door geprikkeld dat ze bijna de vraag had gemist die de officier haar stelde. “Sinds wanneer spelen u en de bootsman schaak?” Catherina herstelde zich en zei zuur: “Dat doen we niet.”
Griffith staarde haar even na en keek dan naar het verhoog waarop de sloepen stonden. Behendig kroop hij er op en legde zich plat op het zeil. Het schaakspel lag naast hem en nu hij er over nadacht, vroeg hij zich af waarom hij het had meegenomen. Hij nam een van de stukken en bestudeerde even de vorm. De burcht sprong onmiddellijk in gedachten en hij fronste de wenkbrauwen. Ze herinnerde hem aan die dag op het strand, de kapitein, de belofte die hij Catherina’s moeder had gemaakt. Het was vreemd te zien hoe alles uiteindelijk samenhing...
Hij draaide het schaakstuk rond in zijn hand en klemde de tanden op elkaar. Wat was eigenlijk de belofte die hij aan Catherina’s moeder had gemaakt? Een dwaasheid? Een moment van zwakte? Had hij er eigenlijk wel enig idee van wat hij haar had beloofd?
Wat had hem gedreven zo’n belofte te maken en te houden? Hij moest bijzonder naïef zijn geweest... of waanzinnig... Misschien iets van beide want tenslotte was hij toen nog maar een kind geweest. Als hij ze nu had moeten maken, zou hij ze nooit hebben gehouden... En nu wist hij niet meer hoe zich er van te ontdoen...
Als de burcht niet was gevallen was het wellicht nooit zo ver gekomen, dacht hij. Hij had er geen idee van wat voor man hij dan was geweest, maar hij was er vrij zeker van dat hij dit soort fouten niet zou hebben gemaakt.
Catherina was een fout, een zwakte. Een die er voor had gezorgd dat de Bethune hem had kunnen ontmaskeren. Als Catherina enig ander was geweest dan had hij zich al lang van haar ontdaan en zat hij hier nu niet. Dan had hij jaren van werk niet in een vingerknip ongedaan zien maken. Dan had hij De Nechoir misschien op de knieën kunnen dwingen. Dan had hij om zijn doel te bereiken alles en iedereen onder de voet gelopen....
Maar nu was hij voorzichtig geweest, had hij zich er voor gehoed Lenion te vernielen in zijn nooit aflatende strijd tegen De Nechoir. Omdat Catherina in Lenion woonde. Omdat hij niet wilde dat ze in dezelfde armoede zou opgroeien als hij.
Zonder Catherina had hij nooit rekening gehouden met de gevolgen van zijn acties. Dan was hij recht op zijn doel afgegaan, zich wellicht laten afslachten door De Nechoir en had hij onderwijl waarschijnlijk meer schade veroorzaakt dan De Nechoir alleen ooit had gekund.
Nu had hij Lenion gewapend tegen de komende oorlog met Wails. Hij had ervoor gezorgd dat de rebellie in Wails niet uitstierf en De Nechoir belet was andere landen te annexeren.
Maar tegen welke prijs? Elke keer ze met de Megafor voor een opdracht naar Wails waren gevaren, had hij de ellende in zijn land gezien. De armoede, de ziektes, de onderdrukking. Zijn volk kwam nauwelijks aan de knieën van de bedelaars in Havre. Degenen die probeerden te ontsnappen waren ongewenst in andere landen en werden bekeken als armoezaaiers. De Welshen hadden niks te bieden, behalve hun trots. En die werd door iedereen misplaatst gevonden.
Misschien was er niks aan te verhelpen. Misschien was Wails gewoon bestemd om er nooit meer bovenop te komen. Hijzelf was in ieder geval aan het einde van zijn Latijn. Alle plannen die hij ooit samen met de kapitein en Neyrelle had gemaakt waren op niks uitgedraaid. De Nechoir had hem op elk vlak verslagen...
Griffith zuchtte en legde het schaakstuk naast hem neer. Het was lang geleden dat de burcht was gevallen en hij wist dat niks dat meer ongedaan zou kunnen maken. Als de kapitein er nog was geweest, had hij nog een poging gewaagd. Maar aangezien hij ook niet meer op Neyrelle kon rekenen, was het hopeloos. Zijn eerste zorg was nu dat hij dit avontuur overleefde. Dat zou moeilijk genoeg worden gezien ze recht in De Nechoirs armen liepen. Als hij verstandig was zou hij het schip verlaten in de eerste de beste haven. Hij wist echter maar al te goed dat hij dat niet zou doen. Niet zolang Catherina op dit schip zat...
Griffith sloeg zijn armen over zijn gezicht. Catherina. Alles draaide steeds weer om Catherina. Van de belofte die hij haar moeder had gemaakt tot zijn verblijf in Lenion. Hij herinnerde zich nog de eerste keer dat hij haar terug had gezien in het kasteel van de kapitein. Ze was angstig weggedoken achter de rokken van een meid en had er niet terug vanachter willen komen, alle pogingen van de kapitein ten spijt. Er was sindsdien niet veel veranderd. Nog altijd was er die blik van afgrijzen in haar ogen als hij samen met haar in eenzelfde kamer was, een blik die zelfs hem afschrikte.
Sinds wanneer was hij bang van een meisje? Hij was zelfs nog niet bang van de dood zelve en daar had hij al meer mee te maken gehad. Het zou hem geen ene moer mogen schelen wie ze was, dus was de vraag zelf belachelijk. Hij had allang elk menselijk gevoel opzij geschoven om zijn werk te kunnen doen. Gevoelens hinderden. En herinnerden. Aan wat hij was vergeten.
Hij wou geen mens zijn...
Griffith staarde met opeengeklemde kaken naar de sterren. Ze zaten nu allebei vast op hetzelfde schip. Hij zou met haar meegaan tot het einde van de wereld als het moest en zij zou het schip niet verlaten tot ze Jean-Filip vrij had gekregen. Het enige dat hij kon doen was het haar niet nog moeilijker maken dan het al was. En haar beschermen als hij kon. Dat was tenslotte de belofte die hij had gemaakt aan haar moeder.
Ze hadden het aan tafel over de storm van gisterennacht. Er was een gat geslagen in de romp dus moest er iets geregeld worden om het te kunnen herstellen. Ze hadden de wand voorlopig wel kunnen dichten, maar er waren grondigere herstellingen nodig die ze enkel in een haven konden uitvoeren. De kapitein vroeg dan ook aan Catherina of ze erin toestemde om een week ergens aan te meren om er werk van te maken. Ze zouden dan wel achter komen te liggen op schema, maar de kapitein riskeerde liever te laat te komen op de onderhandelingen dan helemaal niet. Catherina was het eens met de kapitein en er werd bevel gegeven om koers uit te zetten naar de meest dichtstbijzijnde haven.
Catherina bleef nog een paar uur langer in de officiersmess en besloot toen dat het tijd werd om te gaan slapen. Ze wenste de officieren een goede nacht en ging toen naar het bovendek. Buiten was het heerlijk fris en Catherina keek even naar boven om het firmament te bewonderen. Ze liep net voorbij het plateau met de sloepen toen er plots iemand achter haar naar beneden sprong. Ze dacht dat ze terplekke een hartaanval zou krijgen en keerde zich om. Ze schrok nog harder toen ze in een stel fonkelende ogen keek.
Hij merkte dat hij haar had verrast en fronste de wenkbrauwen. “Heb ik u doen schrikken?” Catherina nam haar hand van haar borst weg en zei ademloos: “Wat wil je? Ik ben het niet echt gewend om in het midden van de nacht langs achter te worden besprongen.” Maar dan herinnerde ze zich iets en grinnikte. “Hoewel…”
“Dat spijt me,” zei hij, “van die nacht in die steeg, bedoel ik. Ik vrees dat ik nogal ruw ben geweest.” “Mh… Je had er alle redenen voor om me tegen te houden, nietwaar,” zei ze minzaam, “en je hebt me niet vermoord, dat is ook al wat waard.” “Ik had voorzichtiger moeten zijn,” zei hij ernstig. “Ik veronderstel dat ik gewoon het geluk heb gehad dat je me herkende. Hoe wist je trouwens wie ik was? Het moest jaren geleden zijn dat je me nog eens had gezien.”
Hij had iets neutraal op die vraag willen antwoorden, maar wist niet juist wat. Hij had haar de waarheid kunnen zeggen: dat hij haar nooit uit het oog was verloren; dat hij haar oom onder handen had genomen toen die haar in een weeshuis wou steken; dat hij dokter Derache had gevraagd voor haar opvoeding te zorgen. Dat hij ondanks zijn eigen werk - de opbouw van een spionagenetwerk voor de hertogin - altijd de tijd had gevonden om over haar toekomst na te denken. Het was niet de eerste keer geweest dat hij haar had gezien in die steeg. Het was de eerste keer dat hij haar terug van dichtbij had gezien.
Hij aarzelde. “Ik had u eerder gezien toen ik op een dag bij dokter Derache op bezoek was geweest en ik u net kruiste.” Catherina glimlachte breed. “Jij hebt me daar gezien? Waarom ben ik niet verrast?” Hij reageerde niet en ze wenste dat ze haar tong had kunnen afbijten.
“Ik wou me eigenlijk excuseren,” zei hij dan. “O?” “Ik ben niet al te… onderhoudend geweest deze avond.” Catherina wuifde de opmerking weg. “Dat waren die heren daar in de mess ook niet, maar met hen zit ik vaker opgescheept.” Hij knikte, al leek de ironie hem te ontsnappen. “Precies... Ik vroeg me daarom af of… De heren verwaarlozen u een beetje ‘s avonds en u kunt niet de hele dag bij uw dienstmeisjes zijn… Daarom wou ik u mijn gezelschap aanbieden voor morgen.” Ze keek hem een beetje verrast aan. Het was een heel omslachtige manier om iemand zijn vriendschap aan te bieden. En ze aanvaardde.
Van dan af kwam hij geregeld langs, eerst nogal aarzelend, dan minder gespannen. Ondanks zijn norse manier van doen was hij aangenaam gezelschap en Catherina hield wel van zijn aanwezigheid. Ze speelden meestal schaak, maar soms deden ze niks anders dan met elkaar praten. Griffith kende de interne politiek van Wails op zijn duimpje en hij hielp Catherina maar al te graag om er haar wegwijs in te maken. Zo ontdekte Catherina dat De Nechoir de touwtjes misschien wel goed in handen had in Wails, maar dat zijn eigen opvolging verre van zeker was.
De Nechoir had twee zoons. De oudste zoon had zich al lang geleden van de praktijken van zijn vader afgekeerd. De Nechoir wist dus wel beter dan zijn opvolging aan zijn eerstgeborene toe te vertrouwen. De jongste zoon was nog maar een paar jaar oud, dus niemand kon met zekerheid zeggen of hij ooit zijn vader zou opvolgen. Misschien groeide hij ook op met een afkeer voor zijn vader en zou hij zich aan de zijde van zijn broer scharen.
De Nechoir zorgde er in ieder geval voor dat zijn jongste zoon niet kon beïnvloed worden door Neyrelle. Die was mee de oorzaak waarom De Nechoirs oudste zoon zich tegen hem had gekant en na dat debacle was De Nechoir wel zo slim geworden om Neyrelle uit te buurt te houden.
De jongste zoon, Ramirez, werd nu elders buiten de Arendsburcht opgevoed. Neyrelle had hem sinds zijn geboorte nog maar een paar keer gezien en het brak haar moederhart bijna. De oudere zoon werd ook op een afgelegen locatie vastgehouden. De Nechoir interesseerde zich weinig in hem omdat hij hem niet wilde opvolgen, maar hem doden deed hij toch ook weer niet.
“Die oudste zoon,” vroeg Catherina aarzelend, “hoe oud is die?” “Emilio? Een paar jaar jonger dan mij. Ramirez is er vijf dacht ik. De Nechoir gebruikt hen allebei om druk uit te oefenen op Neyrelle. Neyrelle weet dat als ze haar man durft te verraden, Emilio het zal ontgelden. Langs de andere kant, als ze zich gedraagt en doet wat De Nechoir haar opdraagt, mag ze Ramirez en Emilio af en toe zien.”
“Emilio... Is hij ook een bondgenoot?” “Ja, en een goedhartige ook. Maar waar De Nechoir hem juist gevangenhoudt weet ik niet. De Nechoir weet wel beter dan Emilio vrij te laten rondlopen. Hij weet dat Emilio en ik bloedbroeders zijn en elkaars zaak steunen.”
Catherina staarde hem aan. “Je... Jij kent De Nechoirs zoon?” “Ja natuurlijk, ik ken Neyrelle toch ook? Je kunt nogal moeilijk op de Arendsburcht wonen en hen niet kennen.” Catherina realiseerde zich dat hij al eens eerder had gezegd dat hij Neyrelle had leren kennen op de burcht van De Nechoir. “Hoe ben jij ooit op de Arendsburcht verzeild geraakt?” vroeg Catherina met gefronste wenkbrauwen. Griffith haalde de schouders op. “Er loopt heel wat voetvolk rond op zo’n burcht: hofdames, penningmeesters, paardenknechten... En af en toe wordt er een bastaardje uitgespuwd en achtergelaten.
Ik was keukenhulpje en leerde Emilio kennen toen hij eens koekjes uit onze keuken kwam stelen. We begonnen met elkaar op te trekken en vanaf dan waren we onafscheidelijk. De Nechoir keek maar zuur op toen Emilio liet weten dat hij meer met mij te maken wilde hebben dan met hem...”
Catherina leunde verbaasd achteruit. De zwarte man bleef maar voor verrassingen zorgen.
“Denk je dat we er ooit in zullen slagen De Nechoir te verslaan?” Griffith haalde de schouders weer op. “Misschien gaat De Nechoir wel uit zichzelf weg. Hij is zelf geen Welsh en ik denk dat het land hem nog weinig te bieden heeft.” “Wat zou hij dan gaan doen?” “Wie weet het... Wellicht een ander land gaan uitbuiten. Uit Wails zal hij in ieder geval niet veel meer kunnen halen. Er is geen sou meer terug te vinden.”
Catherina schudde het hoofd. “Het is verschrikkelijk hoe één man een land zo snel naar de ondergang kan leiden. Het zou beter zijn dat hij onmiddellijk zou verdwijnen.” “Mh, zo eenvoudig is het niet,” zei Griffith. “Het is wat simplistisch te denken dat Wails er wel weer bovenop komt als De Nechoir maar uit de weg wordt geruimd.”
“Dat is een eigenaardige stelling, komende van jou.” Griffith schudde het hoofd. “Nee, vrijheid is een moeilijk ding. De waardes die het woord draagt zorgen ervoor dat de mensen blind zijn voor de betekenis ervan. Vrij ben je maar als er structuren zijn waar je op kunt terugvallen. Er is geen land dat haar gevangenis nooit verfoeit, maar niet zonder kan...
Als De Nechoir uit de weg wordt geruimd, betekent dat niet automatisch dat mijn volk weet wat met zijn vrijheid te doen. De Nechoir houdt Wails sterk in zijn greep en de mensen kunnen niet meer denken buiten zijn raamwerk. Als je Wails zijn Hooghuis teruggeeft zoals dat was, wie zou er nog geschikt genoeg zijn om er in te zetelen? Iedereen weet wel wat hij wil hebben in zijn leven, maar wie heeft er genoeg inzicht om dat niet te doen botsen met de verlangens van andere mensen of ze zelfs maar te kunnen verwezenlijken? Er zijn nog maar een handjevol mensen in Wails die dat kunnen en ze bevinden zich niet allemaal in de kringen waar vroeger de senatoren uit werden verkozen. Het zou een man met visie vergen om die mensen te vinden en ze bij elkaar te krijgen in het Hooghuis.
Geef Wails zijn Hooghuis nu terug en het land zou in chaos worden gestort. Je zou een Hooghuis krijgen met niks anders dan bureaucraten die alleen maar denken aan hun eigen turf en niet aan het land. De Nechoir is een tiran, maar hij houdt het land wel samen op een eigenaardige manier.”
“Maar je kan een man als De Nechoir toch moeilijk aan de macht laten?” “Nee, maar je kan evenmin zomaar een politiek systeem op een land droppen, gewoon omdat het wordt verheerlijkt als de stem van het volk. Niet als dat volk ten eerste niet weet wat te doen met die stem en er ten tweede een zooitje ongeregeld mee aan de macht wordt gebracht. Hetzelfde gaat trouwens op voor eender welk ander politiek systeem. Je kan het niet opleggen als je niet de mensen hebt om er iets van te maken.”
“Jouw volk verheerlijkt het Hooghuis anders wel.” “Ja, maar alleen omdat het hen herinnert aan betere tijden. Dictators van andere tijden verheerlijken de tirannie ook omdat het hen herinnert aan het oude Keizerrijk...” “Dus heeft Lenion gelijk dat het neerkijkt op jullie Hooghuis?” “Nee, maar Lenion zit ook anders in elkaar dan Wails omdat daar de burgerij niet zo belangrijk is. Het Hooghuis ontstond uit praktische overwegingen, omdat er een onevenwicht was ontstaan tussen zij die het voor het zeggen hadden en zij die de economie overeind hielden. Wails zou zichzelf hebben genekt als ze het Hooghuis niet had ingesteld.
Maar Wails is anders nu en de mensen dienen eerst te worden geleid, voor ze weer terug zelf zouden kunnen leiden. Daarom ook dat ik zoveel geld heb laten gaan naar de Welshe kroonprins. Als de kroonprins aan de macht komt dan zal hij nooit zijn macht willen delen met het Hooghuis. Hij is vadsig en bureaucratisch aangelegd en zal in de voetsporen van De Nechoir willen volgen. Hij weet bovendien dat er weinig kans is dat de Welshe scheepvaart weer wordt wat het was. Hij zal het ontginnen van de ertsbodems aanmoedigen om zijn eigen staatskas te spekken. Daardoor zal Wails niet de kans lopen te grabbel te worden gegooid aan een honderdtal senatoren.
Het verschil met De Nechoir is dat de Welshe kroonprins niet dezelfde tirannie kan beginnen omdat hij er niet het karakter voor heeft. Nu al is hij afhankelijk van de goede wil van sommige machtige aristocraten om zijn positie te handhaven. De Nechoir heeft niemand nodig, hij is van niemand afhankelijk. Binnen de kortste keren zullen de edelen de kroonprins zo erg in hun greep hebben dat ze via charters hun privileges in een grondwet zullen steken. En dan zullen de edelen onderling tot een consensus moeten komen. En samen regeren. Als in een Hooghuis.
Onderwijl zullen de burgers misschien hun weg ook terug hebben gevonden in de economie - een ander soort handel dan die van de aristocraten. En ook zij zullen dan spoedig hun eisen beginnen stellen...”
Catherina schudde het hoofd. “Dat zijn heel hypothetische gissingen. Ik vind het gevaarlijk om de toekomst van je land daaraan op te hangen. Als je gelijk hebt over De Nechoir dan is hij misschien wel een tiran, maar dan houdt hij het land wel samen. Wat zal er gebeuren als er na De Nechoir juist niemand aan de macht komt en de honden onderling beginnen te vechten om het been?”
“Door de Welshe kroonprins aan de macht te brengen, neem je inderdaad een risico. Maar de kroonprins is ook opgevoed met het idee van het Hooghuis. Wails moet gewoon zijn eigen weg terugvinden en niks proberen te forceren.” “Een principe van vallen en opstaan?” “Ja, al heeft het land er goede mensen voor nodig om het toch in de goede banen te leiden. Maar denk gewoon hieraan: het is niet het politieke systeem dat er heerst, die de welvaart van een land bepaalt, wel omgekeerd. Een slecht bestuur kan zijn effect hebben op de kwaliteit van die welvaart... De onderste lagen van de bevolking worden maar al te gemakkelijk vergeten...” “Dus de taken van dat bestuur zijn een groter plan opmaken?” “En er voor zorgen dat het in ere wordt gehouden.” “En er tegelijkertijd voor zorgen dat het niet in de weg staat van haar eigen bevolking?” “Ja, onder andere...” Catherina knikte. Ze begon zijn ideeën te begrijpen. “Dus de taak van de rebellie moet groter zijn dan alleen De Nechoir omverwerpen?” “Ja, ze moet het land ook heropbouwen. Anders valt het ten prooi aan wanorde en plunderaars.” “Iemand zal die taak op zich moeten nemen...”
“Weet u,” zei hij plots, “het is nog een lange reis naar Verona dus vroeg ik me af of u niet wat aan uw Welsh zou willen werken.” “Mijn Welsh?” “Ja, ik herinner me dat u het als kind geleerd hebt aan boord van de Megafor. En ik heb van dokter Derache begrepen dat u het altijd een beetje bent blijven bijhouden.” “Wel, een beetje is nogal veel gezegd...” “Ik kan u helpen...” Catherina glimlachte. “Dat zou u kunnen...”
Hij knikte en verzette een stuk op het schaakbord. Dan zei Catherina: “We gaan binnenkort aanleggen in een haven voor herstellingen.” “Ja, dat zal waarschijnlijk morgen wel zijn.” “Doe jij de herstellingen?” “Ik kijk in ieder geval wel toe.” “Zware herstellingen?” “Niks dat we eigenlijk niet op zee konden doen, maar kapitein Paulis neemt liever het zekere voor het onzekere.” “Mij niet gelaten. Dat koopt me alleen extra tijd. En dan kan ik nog eens voet aan wal zetten.” “Neem een kamer in de stad als ik een goede raad mag geven. Dan zit u ’s nachts niet in de stank van de teer.” “Neem jij een kamer?” “Waarschijnlijk.” “En heb je dan ’s avonds iets te doen?” “Nee, hoezo?” “Anders zou je wel eens met je schaakbord kunnen langskomen,” zei ze.
Hij trok een schuin gezicht, opende zijn mond en sloot hem weer. “Weet u,” zei hij dan, “u hebt een vervelende manier om mensen om uw vinger te winden...”
Hoofdstuk 5
Het was drie dagen nadat de Megafor was afgevaren uit de laatste haven. De herstellingen aan de romp waren vlot verlopen en ze hadden eerder kunnen vertrekken dan gepland. Ze waren terug op volle zee en dat betekende dat het leven aan boord van het schip zich weer hernam. De zeelui waren zich klaar aan het maken voor een van de minder aangename aspecten van het zeemansbestaan. Ze stonden verzameld op het bovendek terwijl de bootsman hen vanaf een verhoog onheilspellend bekeek.
“Wel dames,” riep Griffith en hij keek iedereen dreigend aan, “het is vandaag de naamdag van onze patroonheilige. Wat dat betekent weet iedereen intussen wel. Ik verwacht straks iedereen op het bovendek voor de mis, netjes en zindelijk en ik reken erop dat iedereen weet dat ik daar geen grappen over duld.
Jullie kennen het procedé: wassen, scheren, luizen afkloppen. Jullie hoeven niet bang te zijn om naakt over het dek te dartelen: juffrouw Montfort heeft zich samen met haar dienstmeisjes discreet teruggetrokken in haar kajuit - trouwens, haar prins is toch knapper.
Wat de rest betreft: Rowland zal jullie wat emmers water geven, niet om watergevechten mee te houden, wel om je mee te wassen. Ik hoop dat tenminste dat is begrepen. Als het te moeilijk is om te vatten wat ‘wassen’ betekent, zal ik niet aarzelen om het te tonen.” Griffith sprong van zijn verhoog af en keek om zich heen. Die blik volstond om de mannen in actie te laten schieten. De zeelui grepen naar hun scheergerei en maakten er werk van.
Rowland en twee andere zeelui lieten de emmers in het zeewater zakken en haalden ze weer terug op. De Megafor telde een enorm aantal emmers. Hoeveel het er waren, wist niemand, maar volgens Rowland waren er meer emmers aan boord van het schip dan dat ze kanonnen hadden. Waarom er zoveel emmers waren, kon niemand vertellen, maar het was een grap onder de zeelui dat de vorige kapitein ze wellicht had aangeschaft om zijn opstandige bemanning te straffen met een collectieve schrobbeurt.
Rowland haalde net een emmer boven toen hij de bootsman in het oog kreeg. Schalks riep hij: “Boooooooootsmaaaaan.” Griffith keek om, maar waagde het niet om dichterbij te komen. Hij kende Rowland in de buurt van emmers en had geleerd een veilige afstand in acht te nemen als hij er een in handen had. “Kop dicht, Rowland,” zei Griffith. Rowland trok een lip, maar gaf zich nog niet gewonnen. “Hoe komt het dat wij ons allemaal mogen liggen schrobben en u ons niet eens uw goddelijk bovenlijf laat zien? Denkt u dat we u te schriel zouden vinden?” “Ja!” lachte een ander. “We zouden wel eens kunnen ontdekken dat hij een mietje is!” “Welnee,” zei Rowland. “De bootsman is gewoon bang om te verdrinken in een emmer!” Er werd om hem heen gelachen. Griffith glimlachte minzaam terug, maar zei niks.
Rowland zag hem doorgaan en wendde zich tot de kompaan naast hem. “Nee echt,” zei hij, “de bootsman knapt zich nooit buiten zijn kajuit op, is het niet? Als hij er niet altijd zo fris uitzag, zou ik denken dat hij vies is van water.” “Och de andere officiers tonen hun babysmoeltje toch ook nooit,” zei een derde. “Je moet toch aan iets merken dat hij een officier is.”
“Persoonlijk dacht ik anders dat hij zou oplossen als hij in aanraking kwam met water,” zei de tweede. Rowland grinnikte. “Misschien is hij bang zich te branden. Dat gebeurt nou eenmaal als je een kind van de duivel bent.” “Ja wat! Maar dan het omgekeerde van een waterduivel! Weet je nog iets beter?” “Ja-aa,” zei Rowland gespeeld ernstig. “Je weet toch wel dat de Megafor het snelste schip is op de wereldzeeën? Dat is omdat de bootsman zijn ziel aan de duivel heeft verkocht. Maar als hij ooit zeewater aanraakt, dan zal de Megafor zinken naar de bodem van de oceaan. Want enkel het schip mag het water raken, en niet hij.”
Even keek de andere zeeman hem aan van ‘waar-blijf-je-het-toch-vandaan-halen’, maar dan begonnen ze alle drie te grinniken. “Stel je voor,” zei de tweede, “knal, en het schip de dieperik in.” “Je zou het eens uit moeten proberen.” “Ja, dat zou je.” En terwijl ze het zeiden, wisselden ze een boosaardige blik uit. Rowland leunde over de reling en keek omlaag naar het zeewater. “Vrij diep.” “Moet lukken,” zei de man naast hem.
Ze zetten zich in een rijtje voor de reling en begonnen lustig een deuntje te fluiten. Griffith zag hen guitig naar hem loeren en vroeg zich af wat die drie nu weer aan het bekokstoven waren. Hij besloot maar eens poolshoogte te gaan nemen en beende wijd naar hen toe. De drie begonnen nog breder te grinniken en Griffith begon het ergste te vrezen. “Wat zijn jullie nu weer van plan? Als het weer iets is met azijn, kunnen jullie het nu al vergeten.” “O bootsmeester,” zuchtte Rowland theatraal, “waarom denkt u altijd het slechtste van ons? We waren maar wat met elkaar aan het praten.” Griffith trok een schuin gezicht. Rowland grijnsde breed. Griffith zei: “Zo? En moet ik dat dan geloven? Ik denk dat ik jullie wel beter ken.” “Tsk, meester Wolf, en dat terwijl we het schip behulpzaam wilden zijn...” “Behulpzaam,” zei Griffith sarcastisch. “O ja,” zei Rowland, “we hebben namelijk ontdekt dat iemand ons schip heeft behekst.” Griffith keek hen droog aan vanuit één oog. “…behekst…” “Ja-aaa!” zei Rowland overtuigd en hij ging dicht tegen de bootsman aanstaan. “Er is hier namelijk iemand aan boord die zich niet helemaal normaal gedraagt...” Griffith kruiste de armen. “Kan het nog wat gekker?” “Bootsman! En dat terwijl het schip daardoor wel eens gevaar zou kunnen lopen!” “Mmmh...” “Kom nu bootsman... Of moeten we het u bewijzen dat die persoon behekst is? Dat kunnen we heel eenvoudig doen hoor... Hij is namelijk nogal... afkerig van water... U weet wel... bang om nat te worden...”
“O nee...”
“Bootsman... Wat zou u er van denken dat we die persoon eens een goed bad gaven om te zien of we gelijk hebben?” “Als je dat maar laat.” “Waarom?” zei Rowland, “voelt u soms nattigheid?” En het volgende ogenblik kreeg Griffith een emmer water over zich heen.
Nog voor Griffith bekomen was van zijn nat pak, zaten de drie al bovenop hem en tilden ze hem van zijn voeten. Griffith was desondanks iets behendiger dan hen en snokte zich vloekend los. Rowland greep zijn voet vast en Griffith ging languit tegen de grond. “Pak hem!” brulde Rowland en Griffith voelde zich weer opgetild worden. “O nee...” Bijna ging hij over de reling, maar hij gaf een ruk naar links en rechts, duwde zijn belagers tegen hun neus en hij was weer vrij. Dan zette hij het op een lopen en ontweek spelenderwijs de graaiende armen tot hij op het verhoog stond.
Andere zeelui begonnen het spel mee te spelen en volgden Rowland naar het verhoog. Griffith bekeek de aanstormende meute en riep: “Genoeg! We zijn hier aan boord van een schip, niet op een kermis.” Het enige antwoord dat hij kreeg, was een andere emmer zeewater tegen zijn gezicht. De mannen schaterden en de bootsman keek als een verzopen kat door zijn ogen. Er waren zo van die dagen, dacht hij...
Rowland gniffelde. “Vrij duidelijk dus toch niet betoverd.” De bootsman keek hem aan alsof hij het gehoord had.
“Gooi ‘m in het water,” riep een van Rowlands kompanen toen en de zeelui kwamen weer in beweging. Griffith verstrakte. “Ja!” riep plots een ander. “In het sop!”
“In het sop!”
“In het sop!”
Griffith keek opzij. Tijd om er tussenuit te muizen want hij had geen enkele intentie om zich overboord te laten kieperen. “Oké jongens,” zei de bootsman rustig terwijl hij voorzichtig achteruit liep. “We hebben ons pleziertje gehad.” De mannen dachten er blijkbaar anders over en Griffith voelde zich omcirkeld worden. “Genoeg,” herhaalde Griffith, dit keer dreigender.
“In het sop!”
Het volgende moment werd Griffith omver gekegeld. Rowland en z’n twee kompanen lagen bovenop hem en gierden het uit terwijl ze aan zijn kleren begonnen te sjorren. “Verd...”
Voor Griffith was het spel op dat moment gedaan.
“Hou op!”
Hij wilde zijn belagers afschudden, maar ze hadden hem op zijn buik gedrukt en hielden hem gierend van het lachen vast. “Laat me los!” Hij voelde zijn hemd scheuren in het getrek en geduw. Rowland viel brullend achterover. Griffith slaakte een onmenselijke kreet. Hij hoorde een honende lach in zijn oren en beet terug. Griffith gaf de eerste zeeman een mokerslag en stampte de tweede hardhandig weg. Hij sprong op twee poten en keek de zeelui dol van razernij aan. “Jeezes bootsman, het was maar een grap,” zei een zeeman geschrokken. De zwarte man keek hen ziedend aan. “Flikker op. Allemaal!” De zeelui deinsden ontzet achteruit en Griffith ontblootte zijn tanden. Woest zette hij een stap in hun richting.
“O mijn hemel...,” klonk het plots achter hem. Griffith keek grauwend om en keek recht in de ogen van Rowland. “Het merk...,” zei de Welsh ontsteld terwijl hij keek naar Griffiths ontblote rug. Griffith sprong over hem en sleurde hem grimmig overeind. “Durf dat nog eens te zeggen!” siste hij in het Welsh. Rowland wrong zich los. “Jij draagt het koninklijk brandmerk!” riep Rowland tegen de bootsman. “Waarom kreeg je het? Wat voor een gore smeerlap ben je dat je het kreeg?” “Hou je bek!” riep Griffith terug. “Wat denk jij te weten? Wat weet jij van het merk? De Nechoir gaf het me, niet de koning, niet de sheriffs, De Nechoir!” “Alleen de koning mag het geven, hufter! Enkel een verrader kan het krijgen!” riep Rowland. “Smerig zwijn!” Nog voor iemand kon tussenkomen gaf Griffith, Rowland een kopstoot. Rowland donderde neer en Griffith vloog hem naar de strot. “Wat weet jij? Wat weet jij? Jij weet niks! Jij weet niks van De Nechoir!”
Griffith zou hem toen wellicht ook gewurgd hebben als de zeelui niet waren tussengekomen. De zeelui wisten waartoe de bootsman in staat was als hij zijn beheersing verloor en dan konden ze hem beter niet laten doen. “Laat me los! Laat me godverdomme los!” schreeuwde Griffith. De zeelui worstelden om hem vast te houden. Rowland sprong op zijn voeten en wou hem ook naar de keel vliegen, maar een paar andere zeelui hielden hem tegen. “Verrader!” “Schoft!”
“Stop!” Thomas kwam aanzetten en greep Griffiths gezicht vast. De oude man keek Griffith pal in de ogen aan en had een vaag idee van wat er aan de hand was. “Griffith...” Griffiths neusvleugels trilden van de inspanning. “Jongen...” Thomas was bang van die blik. “Ga naar beneden,” zei de oude man langzaam. “Griffith, je weet dat ik het beste met je voorheb...” Thomas blokkeerde Griffiths blik zodat hij Rowland niet kon zien. Dat leek te helpen want de zwarte man probeerde zich te focussen op Thomas’ woorden. “Griffith...” “Marcos,” grauwde Griffith donker. Het was bijna alsof Griffith niet wist waar hij was. “Dat is niet aan de orde, jongen,” zei Thomas streng. “Heb je gehoord wat ik zei? Ik wil dat je naar je kajuit gaat.” Griffith balde zijn vuisten. Gelukkig leek er iets van Thomas’ woorden tot hem door te dringen. “Ja,” zei hij kort en hij keerde zich om en liep weg.
Thomas had hem achterna willen gaan. De blik in die zwarte ogen stond hem niks aan, maar hij had geen keuze. Hij moest ten alle prijze voorkomen dat de bemanning zich vragen zou beginnen stellen. Thomas keerde zich om naar Rowland en dacht even na. Misschien was het nog het beste om te beginnen met Rowland de mond te snoeren. “Ben je soms gek, Rowland, om je overste zo aan te vallen? En durf me niet op de mouw te spelden dat het maar een grap was...”
Griffith merkte niks van Thomas’ poging om de vrede te bewaren terwijl hij het dek afliep. Hij voelde alleen dat het merk op zijn rug brandde waar Rowlands ogen waren geweest. En de haat en de angst en de schaamte. Hij plukte zenuwachtig aan zijn halsdoek en gooide de deur naar het benedendeks open. Even aarzelde hij en dan stommelde hij de trap af. Hij viel bijna en liep toen, niet geheel op vier poten, maar evenmin op twee benen de gang door. Met moeite vond hij zijn deur in de gang en probeerde trillend naar de deurklink te grijpen. Hij verloor de controle over zijn benen en zakte ineen.
Catherina hoorde het lawaai en vroeg zich af wat er aan de hand was. Ze opende voorzichtig de deur en zag Griffith op zijn knieën zitten voor zijn deur. Catherina keek de gang in en zag een van haar dienstmeisjes staren naar de zwarte man. “Ga terug binnen,” beval ze en het meisje verdween weer. Catherina keek terug naar Griffith. Hij had de deur van zijn kajuit geopend en kroop meer dan hij liep naar binnen. Hij boog voorover en klauwde met zijn nagels in zijn nek. “Woolf...”
De zwarte man hoorde haar niet. Hij klemde zijn hoofd tussen zijn handen en grauwde. Hou op, beval hij zichzelf, alsof hij dat kon. Hou jezelf in de hand. Hij sloeg zijn hoofd tegen de vloer en kreunde. Hij was hier al eens doorheen gegaan. Het hoefde niet opnieuw. Mocht niet opnieuw. En de pijn kwam terug. En de uitputting. En de angst.
Catherina opende de mond en sloot hem toen weer. “Griffith...” Nee, dit was niet Griffith. Ze huiverde terwijl ze op zijn ontblote rug neerkeek. Dit was gruwel. Grillige zilveren naden, plekken in zijn huid die geschroeid waren geweest, putten en vervormingen waar botten nooit precies geheeld waren. Op zijn ene schouder stond een brandmerk - een brandmerk als voor vee - dat zo’n specifieke vorm had, dat het wel een merkteken moest zijn. Ze had nooit vermoed wat voor verhaal op zijn rug stond geschreven.
Plots gaf hij een kreet en beukte met vol geweld tegen de scheepswand aan. Hij schreeuwde en schreeuwde terwijl zijn nagels zich in zijn rug persten om een andere pijn te verdringen, een herinnering aan pijn, een herinnering aan zichzelf. Hij schreeuwde toen Marcos De Nechoirs naam keer op keer en in elk gebaar dat hij toen maakte, herkende Catherina plots verbijsterd de wanhoop van een gevangene die probeert te ontkomen aan zijn folteraars.
Ze wist nu waar hij was. Niet hier, op het schip, niet op een plaats waar hij zichzelf Griffith Woolf noemde. Maar ergens anders, ergens waar hij had gevochten en verloren.
Voorzichtig knielde ze achter hem neer en strekte haar vingers aarzelend naar hem uit.
“Griffith,” fluisterde ze en een stuiptrekking ging door hem heen. Hij zei huilend haar naam, maar het klonk zo akelig dat Catherina besefte dat hij haar niet had gehoord in het zwarte gat waar hij zat. Ze voelde iets in zich breken dat niet met medelijden te maken had en fluisterde zijn naam.
“Griffith.”
Hij schudde over zijn hele lichaam terwijl hij De Nechoirs naam bleef herhalen en herhalen.
Hij huilde.
De verminkingen waren afstotelijk. Sussend legde ze haar hand op zijn rug.
“Raak hem niet aan!” snauwde iemand achter haar. Ze trok haar hand onmiddellijk van Griffiths schouder af, maar het was al te laat. Griffith gaf een kreet alsof iemand hem met een pook had aangeraakt en stuiptrekte. “Catherina maak dat je wegkomt,” riep Thomas terwijl Griffith zich omdraaide en haar in de ogen keek. Catherina verstijfde. Ze had nog nooit zo’n bloeddorstige blik gezien in iemands ogen. Toen trok Thomas haar achter zich. Griffith grauwde en ontblootte zijn tanden.
“Thomas! Hij gaat je…”
Griffith stormde op Thomas af. Even dacht de oude man dat hij het had gehad. Dan dook hij in een reflex opzij en greep Griffith razendsnel vast. De zwarte man verloor zijn evenwicht en Thomas keilde hem zonder pardon omver. De klap kwam zo hard aan dat Catherina even dacht dat ze Griffiths nek hoorde breken toen hij tegen de wand aanvloog. De zwarte man zakte op de grond en bewoog niet meer. Het werd terug rustig in de kajuit.
“Jezus,” zei Thomas geschrokken terwijl hij op het levenloze lichaam neerkeek. Dan kwam Catherina vanachter hem en liet zich neervallen naast Griffith. De zwarte man kreunde toen ze voorzichtig zijn hoofd aanraakte, dus wist ze dat hij nog leefde. “We kunnen hem beter vastbinden,” zei Thomas toen. “Ik heb er geen idee van of hij weer bij zinnen is als hij terug bijkomt.” Catherina keek Thomas verbluft aan terwijl hij Griffith tegen zijn bed aansleepte. “Bedoel je dat je dit al eerder hebt meegemaakt?” Thomas keek haar niet aan terwijl hij zijn riem losmaakte. “Talloze keren... Vroeger toch. Hij verliest zijn beheersing en slaat alles verrot dat te dicht in zijn buurt komt. Ik dacht dat hij zich onderhand wel over die hele toestand heen had gezet.”
Thomas bond Griffiths handen vast.
“De Nechoir?” “De Nechoir,” knikte Thomas. “Het brandmerk op zijn schouder betekent dat hij een landverrader is. De koning is de enige die het mag laten aanbrengen, maar De Nechoir heeft het toch ook op Griffith gebrand. Het betekent dat hij voortvluchtig is en niemand hem mag helpen op straffe des doods. Voor de Welshen betekent het dat hij hun land heeft verraden. Niemand zal hem dan ook onderdak geven. Bovendien staat er een prijs op het hoofd van een gemerkte die zo fabelachtig is dat er zelfs mensenjagers zijn die op gemerkten jagen. De enige reden waarom hij nog leeft, is omdat hij het merk goed verborgen houdt. Ik veronderstel dat hij het geluk heeft gehad dat De Nechoir het niet op zijn gezicht heeft laten branden.” “Maar dat is niet het ergste?” Thomas sloot de ogen. “Nee, uiteindelijk weten er maar weinig mensen dat hij een gemerkte is. Nee, het is niet het brandmerk dat het ergste is, misschien zelfs niet eens de littekens.”
Thomas dacht even na. “Maar ik denk niet dat ik zelf wil weten wat hij het ergste vindt. Griffith is niet meer de jongen die ik gekend heb. Hij is een man waar je bang van moet zijn en hij houdt er niet van als je met zijn hoofd klooit.” “Heeft Marcos De Nechoir hem gefolterd?” Thomas keek Catherina recht in de ogen aan. “Ja en Griffith had die folteringen nooit mogen overleven.”
“Is het gebeurd toen hij terug naar Wails ging na de dood van mijn vader?” “Nee, ervoor. Het is in Lenion gebeurd, op een schip van De Nechoir. Je vader verliet Wails met Griffith toen hij achter de infiltratieplannen van De Nechoir was gekomen. De Nechoir was razend en wou Montfort zijn verraad betaald zetten. Hij nam een schip en voer de kapitein achterna. Hij hield zich ergens in Lenion verborgen terwijl hij op de kapitein joeg.
Op een avond werd de kapitein overvallen door Marcos’ mannen en de enige reden waarom hij toen ontsnapte, was omdat Griffith zich voor hem opofferde. De kapitein dook tezamen met jou onder op het platteland en hield zich er een paar maanden rustig. Maar in de tussentijd hield Marcos, Griffith gevangen op zijn schip en werd de jongen als een beest onder handen genomen door hem.
Griffith heeft nooit gezegd wat De Nechoir met hem heeft gedaan op dat schip, maar ik heb na zijn vrijlating dikwijls genoeg naast zijn bed gezeten om te weten wat voor een verschrikking het moet zijn geweest.” “De Nechoir liet hem vrij?” “Ja. Dat was het wrede er aan. De Nechoir liet Griffith achter aan de kaaien als een waarschuwing voor de kapitein. Maar door dat te doen dwong hij Griffith tegelijkertijd te blijven leven en de vernedering met zich mee te dragen.”
“Wat heeft Marcos juist met hem gedaan?” “Ik zei dat ik het niet wist. Zijn lichaam was echter bijna helemaal uit elkaar gerukt toen hij terug bij ons kwam. En wat ze allemaal in zijn lichaam hebben gestoken, wil ik liever niet weten, maar ik denk dat sommige dingen nog altijd in zijn vlees zitten. Hij was een wrak, een lomp vlees en het heeft maanden geduurd eer dokter Derache hem weer voldoende had opgelapt. Montfort had hem moeten laten sterven, maar hij hield zoveel van de jongen...
We verzorgden hem bij een vriendin van de kapitein. Ik heb er al die tijd gewoond terwijl de kapitein zo veel mogelijk probeerde langs te komen. Ik weet niet waarom de kapitein er zo gebeten op was om hem terug beter te maken, want de jongen was nog nauwelijks mens zoals hij in zijn bed lag. Hij herkende ons niet en had paniekaanvallen als je hem durfde aan te raken. We hebben hem nog een tijd lang vast moeten binden omdat hij zichzelf voortdurend verminkte, maar met heel wat zorg kregen we hem tenslotte toch op de been.
Griffith kwam weer bij zinnen, maar hij heeft het nooit over De Nechoir willen hebben. Hij probeert het te vergeten, maar als het te veel wordt dan slaat hij door. Op een keer toen we dachten dat het ergste voorbij was, vonden we hem badend in zijn eigen bloed en begon het weer van voor af aan.
Uiteindelijk werd hij terug beter. Hij kon weer lopen en hij had het er al over om terug in de organisatie te stappen. Maar toen kreeg De Nechoir, Montfort te pakken en werd de kapitein verdronken aan de kade gevonden. Griffith verdween nog de volgende dag in het niets en na alles dat er gebeurd was, waren ik en Derache zo kapot dat we beiden uit de organisatie zijn gestapt. Toen ik terug werd geronseld door de hertogin was Griffith al Jago geworden.”
Catherina staarde in gedachten naar het bleke gezicht. “Dat wist ik allemaal niet. Ik bedoel… Ik heb het litteken op zijn gezicht gezien en ik wist dat het er nog niet was toen ik klein was, maar ik heb er verder nooit bij stil gestaan.” Thomas knikte en nam Griffiths hand vast waar hij nog maar vier vingers had. “Hij verloor die vinger tijdens zijn gevangenschap. Hij beet hem af toen de ratten er aan begonnen te vreten. Hij is ook kreupel. Dat been is het enige dat dokter Derache nooit helemaal terug in elkaar heeft weten te zetten.”
“Waarom liet De Nechoir hem gaan?” Thomas haalde de schouders op. “De Nechoir probeerde hem te breken, niet te doden, en dat is hem redelijk gelukt ook. Griffith is er helemaal aan onderdoor gegaan” “Maar dat is niet het enige, niet?” vroeg Catherina. “Wat bedoel je?” antwoordde Thomas onwillig. “De Nechoir deed nog iets anders met hem behalve die folteringen, niet?” Thomas keek strak weg. “Ik weet niet wat je bedoelt...” Dat wist hij wel, maar Catherina zag dat het te veel voor Thomas was om te begrijpen.
“Ga je hem vastgebonden blijven houden?” “Ja, het kan zijn dat hij helemaal dol is als hij terug bijkomt. Blijf hier niet als het zo ver is, want je wilt hier niks van zien, Catherina. Ga liever naar boven. Rowland en hij waren aan het vechten en je kan maar beter eens uitvissen wat er aan de hand was.” Catherina aarzelde. “Zal jij dan voor Griffith zorgen als ik wegga?” Thomas glimlachte. “Ik laat hem niet stikken.” “Goed, dan praat ik ook met de officieren zodat ze hem niet missen.”
Catherina stond op en liep met een laatste blik op de levenloze man de kajuit uit.
Thomas maakte de riem terug los. Griffith sloeg kreunend de handen voor het gezicht.
“Beter?”
Griffith wou niet vragen wat hij had gedaan.
“Hier, trek een hemd aan. Je hebt van het andere niet veel overgelaten.”
Griffith bleef op zijn rug liggen en liet het hemd naast zich liggen.
“Het heeft geen zin,” mompelde hij.
“Waarom niet? Vanwege het brandmerk?”
“Rowland heeft het herkend…”
Thomas zuchtte. “Ja, ik heb het gehoord. Ik ben bang dat je hem tegen je in het harnas hebt gejaagd.”
Griffith sloot de ogen.
“Binnenkort weet heel het schip van het brandmerk.”
“Je mannen weten dat je geen verrader bent.”
“Je hebt er geen idee van hoe hoog de prijs is die erop staat.”
“Je kent je mannen slecht als je denkt dat ze zich zo gemakkelijk laten omkopen.”
Griffith kwam overeind. “Maar zeven mensen hebben ooit dat merk gekregen, Thomas, en ik ben de enige die nog leeft. Wat zegt dat?” Thomas antwoordde niet.
Hij begon het hemd aan te trekken.
“Bedankt om me vast te houden. Ik weet niet wat ik anders zou hebben gedaan,” zei Griffith.
Thomas glimlachte. “Je zou Catherina de nek om hebben gedraaid waarschijnlijk.”
Met een ruk keek Griffith op. “Was Catherina hier?”
“Ze zag je hier zitten en toen ze je wou helpen, viel je haar aan.
Je herinnert je er echt nooit iets van, nee?”
“Heb ik Catherina kwaad gedaan?” drong Griffith aan.
“Nee, ik kwam op tijd tussen.”
Griffith staarde in gedachten voor zich uit terwijl hij het hemd dichtknoopte.
“Hoe kan je zo’n goed geheugen hebben en je dan toch niks herinneren?” zei Thomas.
Griffith keek op. “Waar is ze nu?”
“Bij de officieren aan tafel. Ze heeft geprobeerd je afwezigheid wat in te dekken.”
“Weet ze…” “Ze heeft je gezien, Griffith, wat denk je. Ik heb er haar wel over moeten vertellen.”
Griffith knoopte de cravate terug rond zijn nek om de littekens te bedekken. “Oké, ik veronderstel dat er niks meer aan te doen valt.
Ik kan er beter voor zorgen dat ik terug aan het werk ga.”
Hij wou de deur uit gaan.
“Griffith…,” zei Thomas.
“Wat?”
“Je bent niet in orde…”
Griffith keek hem even aan.
“Ik ben niet stom, Thomas. Ik maak geen twee keer dezelfde fout.”
En hij ging weg. Thomas schudde enkel het hoofd.
Griffith zette het gat in zijn geheugen uit het hoofd en concentreerde zich op zijn manschappen. Hij zorgde er beter voor dat het duidelijk was dat hij nog altijd de baas was. Hij gaf niemand de gelegenheid ook maar een moment na te kunnen denken en maakte op zijn eigen manier duidelijk dat er niks was gebeurd. Het incident was door hem al vergeten, dus was het niet aan hen om vragen te stellen. Het werkte. Er zou nooit meer met een woord over worden gerept en zo hoorde het ook.
De enige persoon die het voorval waarschijnlijk niet zo snel zou vergeten, was wellicht die andere Welsh aan boord van de Megafor. Terwijl Griffith zijn bevelen gaf, ontmoette hij af en toe Rowlands blik. Griffith zag dat Thomas zich niet had vergist: Rowland zag er wraaklustig uit.
Tegen de avond had Griffith iedereen zo afgestompt dat de zeelui blij waren te kunnen gaan slapen. De manschappen stommelden naar het benedendek en enkel de avondploeg bleef boven. Griffith ging zelf niet onmiddellijk naar zijn kajuit. Hij bleef bovendeks en staarde onrustig uit over de zee. Het gat in zijn geheugen stoorde hem, maar misschien nog niet half zo veel als die opmerking van Thomas.
Griffith keek naar de horizon en vervloekte zichzelf.
Hoe had hij haar pijn kunnen doen?
Hij wist wat hem in die gevangenis op de been had gehouden.
“Hel,” mompelde hij. Ongedurig slenterde hij wat rond op het verlaten dek. De man aan het stuur hief even zijn hand op om hem te groeten.
Op dat moment ging ook de deur van de officiersmess open. Griffith had het geeneens gemerkt tot hij ineens zag dat ook Catherina naar buiten kwam. Hij keerde zich af, maar kon het niet laten toch even te kijken. Ze had hem ook gezien en hij werd zenuwachtig van die blik. “Kijk niet zo, Catherina,” mompelde hij. Hij haatte het, die blik die overal doorging. Hij maakte dat hij in zijn kajuit was voor ze hem kon aanspreken.
Hij legde zich op zijn bed en sloot zijn ogen. De beelden kwamen onmiddellijk. Hij opende de ogen weer.
Hij hoorde de deur van Catherina’s kajuit open gaan. Dat was het nadeel van een schip. Een dame had er geen privacy.
Hij rekte zich uit. Hij plaatste zijn voeten omhoog tegen de houten wand en vouwde zijn handen op zijn borst. Hij kon niet zeggen dat hij na zijn ‘slaapje’ van die namiddag nog veel behoefte had om onder de dekens te kruipen. Hij staarde naar de zoldering.
Hij hoorde zijn deur zachtjes opengaan, keek niet.
“Ga weg,” zei hij.
De persoon in zijn kamer sloot de deur en draaide zijn olielamp verder op.
Griffith keek somber toe hoe Catherina zich op de rand van zijn bed zette. Hij wou vragen sinds wanneer zijn kajuit een open bordeel was geworden, maar hij bedacht zich.
“Het spijt me van deze middag,” zei ze zacht.
“Doe geen moeite. Ik heb er geen flauw idee van wat er gebeurd is.”
De woorden leken haar te kwetsen.
“Thomas zei dat ik je pijn heb gedaan,” zei hij onwillig.
“Niet echt,” mompelde ze met neergeslagen ogen.
“Niet echt?
Ik geloof dat dat naïef klinkt. Ik ben in staat iemands nek te breken en het me niet te herinneren, weet je.”
“Ik weet het…”
“Als je dat dan weet, dan geloof ik ook niet dat ik je ‘niet echt’ pijn heb gedaan.
En dat spijt me… Ik zou je nooit kwaad willen doen, Catherina.”
Ze keek hem niet aan, maar ze kon zijn sombere blik zwaar op zich voelen wegen.
“Ik veronderstel dat ik je niet had mogen aanraken.”
Hij fronste de wenkbrauwen. “Heb je dat?”
Ze knikte. “Je was je kamer aan het afbreken, je stond met je rug naar me toe.”
Zijn rug. Hij huiverde.
“Heeft… Thomas met je gesproken?”
Ze knikte. “Hij heeft het me verteld…”
Dan zei ze: “Wil je erover praten.”
Hij keek met een ruk van haar weg. “O alsjeblieft! Bespaar me dat soort pathetische opmerkingen! Dat moet wel uit de mond van een vrouw komen!”
“Niet spotten,” zei ze zacht. Hij beet op zijn lip.
“Was Neyrelle er?”
“Waar?” zei hij onwillig.
“Marcos was er…”
“Mh… op het einde, denk ik. De kapitein zei dat zij me eruit kreeg.
Maar ik geloof niet dat ik er erg dankbaar om ben. Alles is beter dan dit.” Hij knoopte zijn hemd los en Catherina zag de littekens op zijn borst.
“Waarom is het zo erg?”
De vraag leek zo stom te zijn dat hij zijn mond opende met een snauw op zijn tong, tot hij besefte dat hij dat antwoord niet kon geven.
“O hou je mond,” mompelde hij nors.
Ze vouwde de handen samen.
Na een poos zei ze zacht: “Soms ben je zo ruw…”
“En dan?”
“Maar nooit echt. Je weet waar de grens ligt.”
Hij snoof. “Vrouwenpraat.”
“Je zou me inderdaad nooit bewust willen kwetsen.
En wanneer je het wel doet, spijt het je altijd daarna.”
Hij klemde de tanden op elkaar.
“Ik kan niet veranderen wat ik ben. Soms kan ik me niet bedwingen.”
“Maar je probeert tenminste toch.”
“Heb je dan altijd een antwoord op alles?”
Ze glimlachte.
“Ik moet toegeven dat je wat dat betreft nogal een moeilijk baasje bent.”
“Dus dat heb je dan toch opgemerkt…”
Ze glimlachte nog meer. Hij reageerde niet en staarde somber naar zijn laarzen. Met een zucht vouwde hij zijn handen weer op zijn buik. Hij lachte nooit echt, dacht Catherina.
Ze strekte haar hand plots uit naar hem. Hij wist niet waarom, maar even had hij een schrikreactie. Hij kroop achteruit in het bed en bleef ongemakkelijk rechtop zitten. “Het spijt me,” zei hij verward.
Hij voelde haar hand op zijn borst rusten en probeerde er niet op te letten.
“Ik kan je hart voelen kloppen,” zei ze zacht.
“Dacht je soms dat ik er geen had?” Ze glimlachte.
“Het klopt heel rustig.”
“Na een tijd leer je dat wel te beheersen.”
“Misschien probeer je te veel te beheersen.”
“Je kan nooit de juiste middenweg kennen...”
“Misschien ben je bang.”
“Ik zou niet weten waar ik bang voor moet zijn.”
“Bang hiervoor.” Catherina strekte haar hand uit naar zijn gezicht. Hij hield haar onmiddellijk tegen. “Niet doen, oké,” zei hij nerveus en ze trok haar hand terug.
“Je hebt daar een probleem mee, nietwaar?”
“Waar heb je het over, vrouw?”
“Ik denk dat je dat wel weet, Griffith.”
Griffith keek haar nerveus aan.
“Ik denk dat we nu wel ver genoeg zijn gegaan, Catherina. Wil je weggaan?”
“Nee.”
Hij maakte aanstalten om haar af te snauwen en ze zag hem zijn tanden al ontbloten voor hij zich weer inhield.
“Begin nu niet te duwen, Catherina. Daar heb ik aardig de pest in.”
“Het schrikt je af, nietwaar?”
Hij greep haar bij de schouders en zei: “Hou op, wil je. Nu!”
“Griffith, wat is het juist dat De Nechoir met je deed, behalve de folteringen?”
“Wat?”
“De Nechoir is iemand die spelletjes speelt met mensen. Welk spelletje speelde hij met jou?”
Griffith liet haar met een schok los en knalde tegen het schot aan. “Het is niet alleen het merkteken dat je wilt verbergen, nietwaar? Je wilt ook niet dat mensen je aanraken.”
Hij verkrampte. De ontzetting op zijn gezicht was afschuwelijk. “Griffith,” zei Catherina geschrokken, “ik wou niet…” De blik in zijn ogen verried dat hij haar niet meer hoorde.
“Griffith?” Hij leek niet meer te reageren. Catherina greep hem vast en dwong hem met moeite haar aan te kijken. Hij hief zijn schuddende handen op en nam haar gezicht vast. “Catherina. Doe dit niet.” Zijn vingers klauwden in haar gezicht. “Het spijt me,” zei ze, “ik zal niet verder… hé.” Hij begon te beven. “Hou op, hou op,” zei hij, “raak me niet aan!” “Griffith?” “Raak me niet aan! Stop ermee!”
Zijn greep deed pijn. Catherina verdroeg het en keek hem vreemd aan. Het was bijna alsof hij niet meer wist waar hij was. “Griffith, het is in orde. Niemand doet je wat.” Hij gaf een kreun en kromp ineen in haar schoot. Ze hoorde hem haar naam jammeren. Het klonk bijna alsof iemand hem met ijzer aan het bewerken was. Ze wist niet wat ze moest doen en hield hem vast.
“Stop het… Raak me niet aan… Neyrelle… Catherina…
Help me…
Help…”
Het viel op dat ogenblik niet na te gaan wat er door de zwarte man heenging. Maar Catherina begon iets te begrijpen van hem. Ze begon te begrijpen wat hij dacht als iemand hem aanstaarde. Ze begon te begrijpen hoe hard de herinnering telkens terug in zijn gezicht sloeg. Het moest verschrikkelijk zijn om te weten dat je kapot bent gemaakt. De Nechoir had hem in stukken geslagen tot hij niet meer in elkaar viel te zetten. En hij had het goed gedaan. Niet alleen met woorden, niet alleen met marteltuigen. De schade was niet meer te herstellen.
En toch moest Catherina iets doen, zelfs al kon ze niet van De Nechoir winnen. Ze kon alleen proberen Griffith iets te laten herinneren. Iets waar hij al lang niet meer in geloofde. Ze boog zich voorover en fluisterde in zijn oor: “Je bent nog altijd mens.”
De Megafor voer een paar dagen later een havenstad binnen. Er zouden zo snel mogelijk nieuwe voorraden worden ingeslagen en dan zouden ze weer vertrekken. Kapitein Paulis vond dat het oponthoud hen hoogstens een extra dag mocht kosten, dus zetten de mannen zich aan de slag. Toen Chef en zijn mannen de stad introkken op zoek naar een goede verkoper, gebeurde er echter iets eigenaardigs. Ze ontmoetten een handelaar die net uit Verona was gekomen en eigenlijk op weg was naar Lenion. Toen ze aan het praten sloegen, bleek dat hij zaken had gedaan met Neyrelles schip en de vrouw zelfs in persoon had ontmoet. Toen de zeelui dat hoorden, namen ze de man onmiddellijk mee naar de Megafor en lieten hem zijn relaas doen bij de officieren.
De handelaar wist de officieren en Catherina te vertellen dat Neyrelle een week of twee geleden in Verona was aangekomen en voor zover hij wist, was ze daar nog steeds. De handelaar had ook de kroonprins van Lenion gezien en hij kon de zeelui vertellen dat de jongen in blakende gezondheid verkeerde. De kroonprins had hem zelfs een brief meegegeven die bedoeld was voor zijn verloofde thuis. De handelaar gaf de brief aan Catherina en gaf haar zijn persoonlijke garantie dat alles goed ging met de prins. ‘Hij zag er alleen wat bleekjes uit.’
De handelaar had geen persoonlijke boodschap voor de Megafor aangezien hij eigenlijk niet had verwacht hen hier te ontmoeten. De officieren lieten hem dan ook vertrekken. Eens hij weg was, begonnen de officieren te overleggen wat dit nieuws juist inhield. Al bij al betekende die ontmoeting dat Neyrelle inderdaad naar Verona was gevaren en dat de kroonprins nog leefde. Dat was goed nieuws aangezien niemand tot dan toe had kunnen voorzien of De Nechoir woord zou houden.
De onderhandelingen leken dus nog steeds door te gaan en dat was het minste waar ze op hadden gehoopt. Het had immers anders kunnen verlopen als De Nechoir, Jean-Filip naar Wails had laten brengen, of erger, had laten doden. Dan zou het zelfs geen nut hebben gehad om te onderhandelen en hadden ze naar huis moeten varen met een boodschap van oorlog.
Catherina legde een vergadering in met de officieren in de mess, maar dat stond niet in de weg dat al spoedig alle zeelui van de Megafor het nieuws hadden gehoord. Binnen de kortste keren zwermde het nieuws ook uit naar de mannen die niet meer op de Megafor zaten, maar de stad in waren getrokken. En zo ging het nieuws over van Pien op Brel en van Brel op Rowland en van Rowland op Thomas, tot bij de donkere man die de bootsman van de Megafor heette te zijn.
Thomas vond Griffith in een kroeg dichtbij de kade en schoof bij hem aan. Hij vertelde Griffith over de handelaar en dat hij Jean-Filip had gezien. Hij zei ook dat de officieren met Catherina aan het vergaderen waren op het schip. Griffith luisterde aandachtig en onderbrak Thomas geen enkele keer tot hij zijn uitleg had gedaan.
“Zei de handelaar ook of Marcos De Nechoir in Verona was?” vroeg Griffith dan aan Thomas. “Nee,” antwoordde Thomas, “maar ik veronderstel dat die wel in Wails is gebleven. Waarom vraag je dat?” Griffith haalde de schouders op en keek ongeïnteresseerd voor zich uit. “Maakt het uit of De Nechoir er is of niet?” drong Thomas aan. Griffith kruiste de armen. “Het zou in ieder geval duidelijk maken hoe gemeend die onderhandelingen van hem zijn.” “Hoezo?” “Ik ken De Nechoir. Ik weet hoe hij over Neyrelle denkt en ik denk niet dat hij de onderhandelingen aan haar zou overlaten.” “Misschien doet iemand anders ze.” “Nee,” zei Griffith bedachtzaam, “zo werkt De Nechoir niet.”
“Weet jij iets dat ik niet weet?” vroeg Thomas. Griffith keek hem met een uitgestreken gezicht aan. “Moet dat?” “Je hebt De Nechoir altijd veel beter kunnen inschatten dan wie dan ook. Ik dacht dat jij misschien wist wat hij wou.” Griffith antwoordde niet en keek verveeld voor zich uit. “Betekent dat dat je het niet weet of dat het je niet kan schelen,” vroeg Thomas. Griffith snoof. “Waarschijnlijk dat het er toch niet aan toedoet wat we doen. De Nechoir heeft ons precies waar hij ons hebben wil en we zijn er met open ogen ingetrapt.”
Thomas fronste de wenkbrauwen. “Je vertrouwt het niet?” “Wat? De onderhandelingen? Daar heb ik vanaf het begin niet in geloofd.” “Waarom ben je dan meegekomen als het je niet kan schelen, Griffith?” Griffith haalde de schouders op. “Maakt dat uit?” Thomas schudde het hoofd verward. “Ik kan niet volgen. Waarom ben je anders op de Megafor?”
Griffith glimlachte lichtelijk. “Catherina heeft het je niet gezegd, mag ik daar uit afleiden.” “Wat verteld?” “Dat ik op de vlucht ben moeten slaan voor koning de Bethune, Thomas. Hij begon vermoedens te krijgen over mij en Neyrelle dus was de gemakkelijkste oplossing onderduiken op de Megafor tot we een haven zouden bereiken.” “Nee,” zei Thomas, “dat heeft ze me inderdaad niet verteld. Je had het me moeten zeggen, jongen, dat de Bethune je op de hielen zat.” “Had het een verschil uitgemaakt? Ik ben het onderhand wel gewend te moeten vluchten.” “Zeg zo’n dingen niet, jongen,” zei Thomas, “jij kan overal opnieuw beginnen. Maar dat je met Neyrelle op je bek zou gaan dat had je op voorhand kunnen weten.”
Griffith zei: “Je vergeeft het haar nog altijd niet, hé, dat ze kapitein Montfort niet heeft gered? Zelfs al weten noch jij noch ik wat er toen juist is gebeurd... In ieder geval maakt het allemaal niet veel meer uit. Ik heb jarenlang in Lenion gezeten en ik weet nu onderhand wel hoe weinig zin het had.” “Kom nu,” zei Thomas, “je hebt veel goede dingen gedaan voor Wails en Lenion.”
Griffith zuchtte. “Misschien, maar ik ben het vechten moe geraakt, Thomas. Het duurt intussen al bijna twintig jaar.” “Ik weet het,” mompelde Thomas, “ik had gewoon gehoopt dat jij beter kon doorzetten dan ik of Neyrelle. Zelfs de kapitein rekende op jou.” “Ik ben van de Wolven, Thomas, maar ik ben niet bovenmenselijk. De jaren hebben me uitgesleten…”
“Ik veronderstel dat je dus niet meer meevaart tot in Verona?” “Vanwege De Nechoir?” “Als De Nechoir in Verona is en hij je daar ziet, laat hij je vermoorden,” zei Thomas. Griffith nam vermoeid zijn hoofd in zijn handen. “Dat kan hij niet. Dat zou de onderhandelingen in gevaar brengen.” “Hij hoeft het niet op moord te laten kijken.” Griffith antwoordde niet.
“Was je vanaf het begin van plan om tot aan Verona mee te varen?” vroeg Thomas aarzelend. Griffith schudde afwezig het hoofd. “Nee, ik ken de risico’s. Het is alleen… Ik heb Catherina zien geboren worden, ik ga haar niet in de steek laten nu ze zoveel gevaar loopt.” “Dus zet je je leven op het spel?” zei Thomas stil. Griffith staarde naar zijn handen.
“Griffith, je vertikt het zelfs om nog met haar te spreken. Ik denk niet dat ze dat soort gestes apprecieert als je haar blijft negeren.” Griffith reageerde niet. “Luister Griffith, ik weet niet wat er tussen jullie is voorgevallen, maar ga naar haar toe. Het kan niet zo erg zijn dat het dat waard is. Ik heb je zien veranderen tijdens deze reis, Griffith, en dat heeft alles met haar te maken.”
“Begin niet, Thomas,” gromde Griffith. Thomas schrok achteruit. Hij kende dat toontje. “Sorry. Ik wil alleen maar zeggen: denk er goed over na voordat je morgen weer aan boord stapt en meevaart tot Verona.” Griffith stond op. “Ik weet het.” “Griffith…,” begon Thomas. De donkere man klopte in het voorbijgaan op Thomas’ schouder en verliet de kroeg.
Een tijdje doolde Griffith door de straten van de stad. Hij had geen bepaalde bestemming, maar kwam op een gegeven moment toch terug terecht op de kade. Hij keek even naar de Megafor en ging dan aan boord. Op het voordek zag hij het kleintje van Grote Bram spelen, het Roste Joch. De scheepsjongen kwam onmiddellijk aanhollen toen hij Griffith zag en vertelde hem dat de officieren al twee uur lang aan het vergaderen waren en dat ze wilden dat de bootsman naar hen toe ging. De bootsman knikte verveeld en liep dan, de handen in de zakken, naar de officiersmess.
Gelukkig was de vergadering al afgelopen toen hij binnenging en dat was maar goed ook want hij had geen zin in een gesprek met Catherina. De kapitein zag hem binnenkomen en vroeg hem waar hij al die tijd had gezeten. Hij vertelde Griffith over de handelaar en de afspraken die ze tijdens hun vergadering hadden gemaakt. Griffith luisterde aandachtig en knikte een paar keer zonder iets te zeggen. Dan zei de kapitein dat de prinses had gevraagd of de bootsman eens even bij haar langs wilde komen. Ze wilde iets met hem bespreken, zei Paulis en de kapitein liet duidelijk blijken dat hij dat maar eigenaardig vond.
Griffith stak zijn handen nog dieper in zijn zakken en negeerde de blik van de kapitein. “Al goed, al goed,” bromde hij, “ik zal straks wel eens bij de dame langsgaan…” En hij verliet de mess humeurig.
Buiten bleef hij even stilstaan en keek naar het Roste Joch dat even verder aan het spelen was met een ton. “Zeg joch,” riep de bootsman tegen hem, “waarom ben je hier en niet in de stad?” De jongen sprong op en zei: “Pappa zei dat kleine jongens als ik niet in een stad horen omdat daar heel veel onbehoorlijke dingen gebeuren.” Griffith grijnsde. “Met andere woorden: Grote Bram zit bij de hoeren.” De jongen bleef nieuwsgierig voor Griffith staan. “Wel kitten,” zei Griffith, “wat denk je ervan als wij er eens samen op uittrekken om de stad te verkennen?” De jongen nam enthousiast Griffiths hand vast en trok hem achter zich aan op de loopplank.
Pas tegen de avond keerde de bootsman terug op het schip en ging hij - iets later dan ‘straks’ dus - naar Catherina’s kajuit. Toen Griffith binnenkwam, was Catherina net een boek aan het lezen. Hij keek haar frontaal aan en ze legde met een ernstig gebaar haar boek opzij.
“Doe vooral niet alsof het je niet veel moeite heeft gekost om naar hier te komen,” zei Catherina, “maar ik heb je nodig als raadgever en dus zal je al de rest voorlopig moeten vergeten.” Hij knikte en bleef rechtstaan tegen de deur.
Dan zei Catherina: “De kapitein heeft je wellicht wel verteld wat de handelaar over Neyrelles schip heeft gezegd? Nu zou ik graag van jou willen horen wat jij er van denkt. Ik vind het verdacht dat we, van alle plaatsen waar we kunnen aanleggen, toevallig hier iemand aantreffen die ons kan vertellen dat hij Neyrelle heeft gezien en me een brief kan meegeven van Jean-Filip.” “De brief is niet echt?” vroeg Griffith kalm. “O jawel, dat is het hem juist. Hij is heel echt. Maar om een of andere reden heb ik het gevoel dat die handelaar ons met opzet opwachtte om ons te kunnen geruststellen.”
“Je bent bang dat je de onderhandelingen niet kan vertrouwen?” zei Griffith. Catherina haalde de schouders op. “Ik zou niet weten waarover De Nechoir wil onderhandelen. Denk je dat De Nechoir ons in een val probeert te lokken?” De voormalige raadgever van de hertogin verpinkte zelfs niet toen hij zijn antwoord gaf: “Ja.” “En wat kan De Nechoir dan doen?” “Hij kan proberen je te vermoorden,” zei Griffith. “Op die manier kan hij een oorlog met Lenion uitlokken.” Catherina fronste de wenkbrauwen. “Als hij het op een oorlog op aan stuurt, is het toch onzinnig om ons helemaal naar Verona te laten komen? Hij had toch gewoon Lenion de oorlog kunnen verklaren?” “Ik denk dat De Nechoir nog een troef achter de hand houdt die die omweg nodig maakt. Ik weet alleen niet dewelke.”
“Ah… Maar toch. Stel dat hij inderdaad een oorlog wil uitlokken en hij dat wil doen door een aanslag te plegen op een van Lenions voornaamste personen, De Nechoir kon toch niet weten dat de Bethune de kroonprinses naar die onderhandelingen zou sturen? Lag het niet meer voor de hand dat de Bethune jou zou sturen, iemand die veel geschikter was voor deze taak, maar die in de ogen van de Lenionen niet van genoeg belang is om een oorlog voor te beginnen?”
Griffith schudde het hoofd terwijl hij bij haar aanschoof aan de tafel. “De Nechoir wist wel wie er gestuurd zou kunnen worden. Het was in De Nechoirs plannen ingecalculeerd dat ik die dosis vergif niet zou overleven en dan moest de Bethune wel voor iemand anders kiezen. Om geen argwaan te wekken zou de Bethune iemand moeten kiezen uit de hoogste kringen want anders zou blijken dat hij weinig om de onderhandelingen gaf en slechts tijd probeerde te winnen. De Bethune kon dan maar uit twee partijen meer kiezen. De ene is de baronie. De andere was jij. Welke van de twee de Bethune ook koos, als De Nechoir een aanslag pleegde zou Lenion een oorlog met hem beginnen.”
“Maar in dat geval dreigt Wails zelf betrokken te worden in het conflict. Dan staat De Nechoir toch niet meer in het voordeel?” zei Catherina. Griffith knikte en zei: “Je zou niet zo’n slechte boeken mogen lezen.” Verward keek Catherina op omdat ze helemaal niet begreep wat dat er bij kwam doen. Ze zag dan dat hij aan haar boek aan het frunniken was, maar nog voor ze iets kon zeggen, gaf hij een antwoord op haar vraag. “Wails heeft al talloze keren de kans gekregen om een oorlog te beginnen met Lenion. Het ding is alleen dat De Nechoir niet echt uit is op een oorlog, maar iets anders.” Catherina keek hem verrast aan. “Geen oorlog? Hoe bedoel je? Ik dacht dat het De Nechoir juist alleen om die oorlog ging.” Griffith probeerde het haar uit te leggen. “Waarom wil De Nechoir deze oorlog?” begon hij. “Om de troon van Lenion te bemachtigen, vertelde Jean-Filip me.” “Juist, dat vertelde Jean-Filip je, en Derache, en de Bethune en de hertogin.” “Maar jij niet?”
“Catherina, antwoord me hier eens op: is De Nechoir de machthebber van Wails of niet?” “Ik veronderstel van wel,” zei ze. “En hoe ver ligt Lenion van Wails?” Catherina zweeg. “Juist,” zei Griffith, “tussen Lenion en Wails ligt een hele zee, dus moet je je afvragen of De Nechoir werkelijk de Bethunes troon wil. Als jij of ik imperialistische trekjes zouden hebben, dan zou je toch ook geen oorlog beginnen met een land dat aan de andere kant van de zee ligt. Dat houdt alleen steek als je een usurpator bent die nog geen eigen grondgebied heeft.” “Maar… Als het De Nechoir niet gaat om de troon van Lenion, waarom begint hij dan een oorlog met ons?” “Niet om Lenion binnen te dringen, maar Lenion buiten te houden,” antwoordde Griffith.
“Misschien,” ging hij verder, “was het De Nechoir oorspronkelijk wel om de troon van Lenion te doen toen hij met Neyrelle trouwde. Maar intussen heeft hij mogen ondervinden hoe moeilijk het is om Lenion op de knieën te krijgen. Lenion ging in het offensief door te proberen De Nechoirs positie in Wails aan te vallen en dat kostte De Nechoir zo veel dat hij uiteindelijk dreigde Wails te verliezen.
Dus vergat De Nechoir zijn plannen met Lenion en probeerde hij terug zijn positie in Wails te versterken. Hij moest er voor zorgen dat Lenion zich niet langer met hem bemoeide en dat kon hij maar op één manier.” “…Lenion destabiliseren,” zei Catherina bedachtzaam. “Precies, Lenion destabiliseren, want als Lenion lijdt onder interne zwakheden, bemoeit het zich niet meer met Wails.” “En daarom lokt hij een oorlog uit?” “Een oorlog is nog altijd de gemakkelijkste manier om een land te ondermijnen.” “Maar dat verklaart nog altijd de onderhandelingen niet,” zuchtte Catherina. “Ik weet het. Daar zit ik ook strop mee. Ik kan alleen veronderstellen dat hij die heeft ingelast om zichzelf wat tijd te kopen.”
“Dus zijn we terug bij af. Enig idee waarom De Nechoir juist Jean-Filip ontvoerde en niet de Bethune?” “Nee, maar de Bethune werd veel beter beschermd dan Jean-Filip en het is quasi onmogelijk hem te ontvoeren. Plus dat de Bethune de enige was die kon voorkomen dat de hele Lenioonse adel collectief hun schepen naar Wails zou hebben gestuurd. Als Jean-Filip achter was gebleven, zou de adel niet zo gemakkelijk naar rede hebben geluisterd. Anders had hij de Bethune even goed kunnen laten vergiftigen.” “En Neyrelle? Volgde ze alleen De Nechoirs bevelen op omdat ze dan haar zuster kon vermoorden? Of kunnen we op haar steun rekenen tijdens de onderhandelingen?” “Geen idee, ik weet niet in hoeverre ze op de hoogte is van De Nechoirs plannen.”
Catherina glimlachte. “Weet je,” zei ze, “voor een raadgever weet je maar heel weinig.” Hij glimlachte terug. “Wel, ridder Jago's manier van doen kon je niet echt bekoren. Dan moet je het er maar bijnemen dat bootsman Woolf niet zoveel te weten kan komen als hij...” Dan stond hij op. “Schaak?” vroeg hij en ze knikte.
Ze overdacht even die opmerking terwijl hij het bord ging halen. Jago... Ze kon zich nog nauwelijks indenken dat Jago en Woolf dezelfde persoon waren. Ze vroeg zich af of zij ook zo erg was veranderd sinds ze het hertogelijke slot hadden verlaten. Catherina keek naar de brief op de tafel en wist dat dat inderdaad zo was...
Griffith kwam terug met het schaakbord onder zijn arm en begon de stukken klaar te zetten. Ze keek er afwezig naar terwijl ze aan Jean-Filip dacht en beet op haar lip. Ze was voor Jean-Filip aan boord van dit schip gekomen en alles dat ze sindsdien had gedaan, was er op gericht om hem vrij te krijgen. Maar had ze eigenlijk nog wel aan hemzelf gedacht? Aan wat ze op het hertogelijke slot hadden meegemaakt, aan hun eerste ontmoetingen?
Catherina versomberde terwijl er flarden naar boven kwamen drijven uit de brief die Jean-Filip aan boord van zijn schip had geschreven. “...Mijn liefste... Ik kan nauwelijks onder woorden brengen hoezeer ik je mis.” Ze dacht aan de gezichten van de zeelui die haar de brief van de handelaar hadden gegeven. Ze waren zo blij voor haar geweest dat haar prins haar had geschreven. “Er gaat geen dag voorbij of ik denk dat mijn hart barst van de pijn...” Zijzelf had die brief maar aarzelend aangenomen en met moeite geopend. “...Maar ik word gesterkt door de gedachte dat er ergens aan de andere kant van de zee een meisje is dat hetzelfde voelt als ik...” Ze moest toen al geweten hebben wat er mis was...
Griffith zag haar bedrukte blik, maar zei er niks van. Pas toen hij gedaan was met de stukken te zetten en haar uitnodigde tot de openingszet zei hij: “Zit je nog in met die handelaar?” Ze schudde afwezig het hoofd en probeerde zich te herstellen. “Gewoon aan het denken,” zei ze en ze deed een zet. Hij wou er niet moeilijk over doen en deed een tegenzet.
“Hoe zit het trouwens met die brief van Jean-Filip?” vroeg Griffith plots. “Staat daar niks over De Nechoirs plannen in?” Catherina schudde het hoofd terwijl ze de brief voor zich legde. “Eigenlijk vrees ik dat hij niet zoveel nuttigs heeft te vertellen. Wil je ’m lezen?” “Nee, dank je, vertel me liever wat er zoal instaat.” “Wel, je weet wel… Veel liefs en zo… Dat hij van me houdt en dat ik geduldig naast de haard op hem moet wachten tot we kunnen trouwen - dat is dus al niet gelukt.” “Maar het gaat goed met hem?” “Ja, zo ziet het er wel naar uit.”
Ze begon de velletjes te doorlopen. “…Hier staat iets over de nacht dat Neyrelle hem ontvoerd heeft… Hier iets over de Bethune… mij… Neyrelle… Neyrelle. Ik, ik, ik… hij… jij - hij is bezorgd over je omdat Neyrelle niet wist dat je was vergiftigd tot haar dienaren terugkwamen. Bla, bla… Neyrelle - hij lijkt het wel met haar te kunnen vinden. Ze heeft hem trouwens ook verteld over de dubbelrol die mijn vader en jij hebben gespeeld. Mh, hier iets over jou en Neyrelle (ze doet je trouwens de groeten). Dus jij hebt iets met Jean-Filips tante gehad? Foei, stoute jongen… De Nechoir, De Nechoir… Ik… de Bethune… iets over het koningskind - Neyrelle heeft hem er blijkbaar over verteld… en…”
Plots merkte ze dat Griffith haar aan het aanstaren was. Ze begon te lachen toen ze begreep waarom en zei: “Je kan je mond weer dichtdoen. Ja, ik weet dat Jean-Filip, de Bethunes zoon is.” “Je weet…? Hoe ben je daar achter gekomen?” vroeg Griffith haar. “Van de Bethune. Hij vertelde het me toen hij me de opdracht gaf om naar Verona te varen.” “Wow. Wat vertelde hij juist?” “Nou, dat hij geen opvolger had, dat de hertog ook geen kinderen had, dat ze een akkoord met elkaar sloten. Dat de hertog onverwachts overleed, maar dat de Bethune intussen verliefd was geworden op de hertogin en dat Jean-Filip dus de Bethunes kind is, van hem en de hertogin.”
“En over de koningin? Nee laat maar… Hoe kwam hij er in hemelsnaam bij om daarover te beginnen? Hij zou dat maar openbaar maken als Jean-Filip in de problemen zou komen met de opvolging. Zelfs de jongen wist het niet.”
Catherina grinnikte. “Wel, de Bethune had wel een duwtje in de rug nodig voor hij erover begon.” Griffith lachte. “En jij gaf hem dat duwtje veronderstel ik?” “Tja… Hij moest wel toen ik hem die brief liet zien.” “Brief?” “Ik vond een half verbrande brief met het woord ‘koningskind’ op in de haard van de hertogin… Ach wel nee, laat ik maar eerlijk zijn: ik vond die brief in jouw laden.” “Wat?” “Ik heb je bureau laten openbreken toen je eens op reis was. Nadat we elkaar de eerste keer hadden ontmoet, ben ik op zoek gegaan naar een excellente inbreker en ben ik in je bureau komen snuffelen.”
“Ik dacht al dat er iemand in mijn bureau had gezeten, maar omdat ik dacht dat er niks nuttig in te vinden was, heb ik er verder niet meer bij stilgestaan.” “Wel, ik heb ook wel wat moeten zoeken eer ik iets nuttigs vond. De meeste dingen zeiden me niks, maar toen ik die geheime lade in je bureau vond, wist ik dat ik prijs had.” “Hemeltjelief, dat is de laatste keer dat ik jou onderschat. En toen de Bethune je je opdracht gaf, zag je natuurlijk je kans schoon om het fijne van de zaak uit te pluizen. Ik kan het me zo al voorstellen: jij vernoemt het koningskind en vraagt de Bethune om tekst en uitleg ‘in het belang van de missie’ opdat ‘De Nechoir niet van je onwetendheid misbruik zou kunnen maken’.” “Wel, zoiets…”
Griffith lachte. “De Bethune weet niet wat voor schoondochter hij in huis heeft gehaald. Slecht, slecht ben je.” “Wie zegt het…” “Een pak slaag verdien je! Al sinds je nog maar een ukkie was, haal je al zo’n fratsen uit.” “Ik? Fratsen?” “Ja jij! Thomas vertelde me eens dat je altijd de gespen losmaakte van de paarden zodat iedereen eraf viel als ze wilden opstijgen.” “Hemel, ja, dat was ik al helemaal vergeten. Ik moet een heuse kwajongen zijn geweest in die dagen want Thomas blijft maar van die verhalen uit zijn mouw schudden over alle streken die ik heb uitgestoken.”
“O, maar je was bij lange na nog niet zo’n grote kwajongen als ik was. Ik was de duivel van alle kattenkwaad.” “Jij!” riep Catherina uit. “Een kwajongen? Dat kan niet!” “Toch is het zo. Ik trok altijd op met de jongen van Neyrelle… Ik herinner me dat vooral het herfstseizoen verschrikkelijk was voor de mensen op de burcht. Dan gingen we altijd kastanjes rapen en zien of we die door de ramen konden gooien.” “Auw.” “Vooral onze kokkin moest er aan geloven. We gooiden de kastanjes altijd langs de ene kant binnen, en als ze dan naar buiten kwam stuiven, dook iemand van ons langs de andere kant binnen om haar koekjes te jatten.” Catherina begon te lachen.
“Op een dag,” ging Griffith verder, “namen ze daarom onze kastanjes af en borgen ze de zak weg. Ik ben echter nogal goed met sloten dus op een nacht gingen we onze kastanjes weer terughalen. We slopen naar de keukenkast en ik prutste het slot open. Maar toen we terug naar buiten wilden gaan, stond de wacht plots op het plein. We konden er niet ongemerkt voorbij, dus verzonnen we een list.” “Ajajaj.” “O jawel, aj-aj-aj,” zei hij, “we gooiden de helft van onze kastanjes in hun vuur... Ik weet niet of je het weet maar vuur met kastanjes geeft een enorm knalwerk en als je dan ook nog weet hoe hard het galmt op de burcht weet je in ieder geval aan wat voor toestanden je je kan verwachten.” Catherina proestte het uit. “Iedereen kwam in paniek het plein opstuiven. Overal gingen lichten aan. De soldaten dachten dat we werden aangevallen en sommigen stormden half aangekleed de kantelen op.” Catherina begon te gieren. “In ieder geval hebben we aardig wat straf gekregen. Zeven dagen op brood en water en een flinke aframmeling daarvoor. Ik heb nooit meer een kastanje bekeken.”
Catherina bescheurde zich van het lachen. En elke keer ze opkeek, keek ze natuurlijk recht op dat ernstige gezicht van Griffith zodat ze nog harder begon te lachen. Hij haalde een wenkbrauw op zodat ze nog harder begon te lachen. “Trek toch niet… Trek toch niet zo’n…,” hijgde ze en dan begon ze weer opnieuw te lachen. Geamuseerd liet hij haar doen, maar dan ging zijn ene mondhoek ook omhoog. Hij voelde de lachbui aankomen en keek weg, maar dan kon hij zich ook niet meer houden en binnen de kortste keren lagen ze gierend in elkaars armen. Toen Catherina hem hoorde lachen dacht ze dat ze nog nooit zoiets hartelijks had gehoord.
Hoofdstuk 6
Het schip verliet de volgende dag de haven. Aangezien ze geen andere keus hadden, bleef de Megafor in de richting van Verona varen. Het was nog een week varen en intussen gingen de dagen voorbij. Catherina probeerde de tijd zo goed mogelijk te passeren. Ze las wat in de boeken die ze had meegenomen van het hertogelijke kasteel, maar na een maand varen had ze die bijna allemaal tweemaal gelezen. Ze moest haar soelaas dan maar zoeken in het gezelschap van de officieren of haar gezelschapsdames, maar ook dat dreef de verveling niet weg.
Op een dag kwam ze verveeld naar het bovendek en zag ze Rowland op een ton een net herstellen. Ze ging naar hem toe en ze sloegen aan het praten. Tenslotte dacht ze dat ze hem beter aan het werk liet en vroeg ze of hij de bootsman had gezien. Toen Rowland, Griffiths naam hoorde, keek hij Catherina donker aan en zei hij dat ze zich beter niet inliet met dat sujet. “Hij draagt het koninklijke brandmerk,” zei de Welsh, “en dat betekent dat hij een landsverrader is.” Catherina antwoordde daar niks op. Ze nam zich voor om Griffith te overhalen om vrede met Rowland te sluiten. Als Rowland zo verder ging, zou zijn hekel aan Griffith omslaan in regelrechte haat.
Op het achterdek stond de bootsman met drie andere mannen aan het takelwerk te sjorren. Toen ze hem zag, liep ze naar het achterdek, maar bleef dan even staan om naar hem te kijken. Griffith was niet groot voor een man dus zag hij er compact uit naast de drie andere mannen. Hij had niettemin een manier van bewegen die elk tekort goed maakte. Dan deed hij een paar stappen achteruit en ze zag dat hij, onmerkbaar, mankte. Ze vroeg zich af hoe het kwam dat zo’n dingen haar vroeger nooit waren opgevallen.
Griffith zag haar wel afkomen, maar hij was te druk bezig om op haar te letten. “Kan ik een boek van je lenen?” vroeg Catherina op het moment dat hij in het want kroop. Hij hoorde haar waarschijnlijk geeneens want hij antwoordde iets in de aard van: “Ja, ja, wat je maar wilt. Ik ben even bezig…” Ze glimlachte en met een bedankje ging ze weer weg.
Hij sloot zijn kajuit tegenwoordig niet meer dus opende ze de deur en keek even in de ronde. Ze was hier nog maar een paar keer geweest, maar ze had onmiddellijk gezien dat hij een klein boekenrek had boven zijn scheepskist. Ze liep onmiddellijk naar het kleine rek en beperkte zich tot het bekijken van de boeken. Ze herkende geen enkele van de titels, dus ging ze het hele rijtje maar eens af. Van de Welshe boeken kon ze weinig maken. Ze kon nu wel terug Welsh spreken, maar om nu ook al meteen zware lyrische boeken te beginnen lezen was andere koek.
Ze nam een aantal andere werken in de handen tot ze haar keuze had gemaakt. Daarna schoof ze het uitgedunde rijtje terug tegen elkaar zodat de boeken zeker niet zouden vallen. Ze zou daarna de kajuit zijn uitgegaan als ze niet plots had gemerkt dat er iets achter de boeken stond.
Ze dacht er nauwelijks bij na toen ze het kleine kistje vanachter de boeken haalde en fronste de wenkbrauwen. Het was een plat doosje, onversierd, en ze veronderstelde dat het achter de boeken was gevallen tijdens de storm. Bijna had ze het weer even achteloos teruggezet als ze niet iets metalig had horen schuiven in het doosje. Ze vroeg zich af of ze niet even zou kijken. Ze wierp een blik over haar schouder en dan kon ze zich niet meer bedwingen. Tenslotte kon het toch niet zo belangrijk zijn, want er zat geen slot op het doosje.
Ze opende het doosje en zag een klein voorwerp liggen, van zilver zo bleek want het was hier en daar zwart geworden. Ze haalde het metaal eruit en probeerde te gissen wat het was. Ze hield het tegen het licht van haar lamp en op het ogenblik dat ze begreep dat het een medaillon was, begreep ze ook wat de voorstelling was die er in stond gegraveerd. “Allem…”
Ze schrok zich dood toen ze plotseling bij de schouder werd gegrepen en werd omgedraaid. Nog voor ze doorhad wat er gebeurde, had Griffith het medaillon al uit haar hand genomen. “Ik had het kunnen weten dat je weer aan het snuffelen zou gaan,” zei hij terwijl hij het medaillon achteloos in zijn zak stak. Van de schrik bekomen, riep Catherina uit: “Wacht even: wat is dat medaillon? Waarom heb je het verborgen?” “Hou je neus bij je eigen zaken, meisje,” zei hij bedaard terwijl hij de kajuit uitliep. Ze sprong hem achterna. “Griffith!” Ze kreeg enkel zijn brede rug te zien. “Sluit de deur achter je, wil je!” riep hij. “Verdorie! Griffith!” foeterde ze, maar hij was al weg. Verveeld keek ze naar de deur van zijn kajuit.
En toch was ze er zeker van: ze had een wapenschild in de voorstelling herkend.
Terwijl hij over het bovendek liep, dacht hij verward aan het medaillon in zijn zak. Hij had er eerder aan moeten denken dat ze het had kunnen vinden, maar eerlijk gezegd was hij vergeten dat het daar nog lag. Hij moest zelfs toegeven dat hij niet meer naar het medaillon had gekeken sinds hij het daar had weggeborgen. Hij vroeg zich af of Catherina had begrepen wat het betekende.
Hij gaf wat bevelen aan zijn mannen en staarde dan zwijgend voor zich uit. Hij dacht aan de dag dat de burcht was gevallen, aan De Nechoirs soldaten die uit de geheime gangen waren gekomen en zich als sprinkhanen over de burcht hadden verspreid. Hij herinnerde zich hoe zijn moeder hem midden in de nacht uit zijn bed had gesleept en hij doodsbang achter haar aan naar beneden was gelopen. Hij had het wapengekletter gehoord en de stank van vuur geroken en klampte zich angstig vast aan haar arm. Zijzelf had geweten dat ze reddeloos verloren waren. Ze had zich niet verwacht aan een aanval van binnenuit en overal waar ze keek, werden haar ongewapende soldaten afgemaakt door die van De Nechoir. Ze had nog geprobeerd haar enige kind te redden, maar zelfs daarvoor was het al te laat. Toen ze bij de geheime gangen aankwam, bleek dat het gevaar juist van die kant kwam.
Ze holden heen en weer, maar uiteindelijk was er geen plaats meer om naartoe te vluchten. Ze bleef uiteindelijk staan en herorganiseerde haar mannen. Als ze zich niet kon redden, dan kon ze tenminste toch nog proberen haar huid duur te verkopen. Ze was nog altijd in haar nachtkleed toen ze zich een leren kuras liet omgespen. Ze keek haar mannen verbeten aan en het was duidelijk dat ze haar tot in de dood zouden volgen.
Hoewel hij maar een kind was geweest, nauwelijks een paar jaar oud, begreep hij ongeveer wat er aan de hand was. Hij wist dat het geweld en de chaos om hem heen te maken hadden met de maanden van stilte die eraan vooraf waren gegaan. Later zou hij natuurlijk pas te weten komen wat er juist was gebeurd, maar op dat moment had hij genoeg begrepen om te weten dat ze hopeloos in de val zaten.
Hij had opgekeken naar haar, zijn moeder, en op dat moment had zij ook naar hem gekeken. Het was ontstellend hoeveel hij, zoveel jaren later op die donkere vrouw geleek. Ze had hetzelfde zwarte haar, hetzelfde witte gezicht en dezelfde trekken. Het was bijna alsof ze een spiegel van elkaar waren.
Ze had bij hem neergeknield en hem strak in de ogen gekeken. “Na mij zal je de laatste van de Wolven zijn, Raul. Vergeet nooit wie je bent, gehoord? Jij en ik zijn dezelfde.” Dan had ze hem haar medaillon gegeven en had ze hem verborgen in een nis. Hij had haar bekeken terwijl ze moedig naar haar mannen toeliep. Ze was grimmig geweest en hij had gehuiverd van de blik in haar ogen terwijl ze naar het strijdgewoel keek. Pas later had hij die blik in zijn eigen ogen herkend.
En toen begon de slag pas echt. Ze stond voor haar mannen en leidde hen in die verschrikkelijke, nutteloze slag. Ze stierven allemaal, de een na de ander, tot alleen zij nog rechtstond. En dan werd het stil. Ze stond te midden van haar vijanden, groot en rijzig, de zwartharige vrouw met haar donkere ogen en haar bleek gezicht, vol bloed, het hare en het hunne. Maar ze liet zich niet door hen intimideren terwijl ze door hen ingesloten werd.
Dan kwam De Nechoir en ze keken elkaar indringend in de ogen. Hij merkte de jongen in de nis wel op, maar liet hem leven. Op dat moment interesseerde De Nechoir zich alleen in de wolvenvrouw en de jongen maakte hem weinig uit. Hij zag dat ze nog lang niet was verslagen en voelde een steek van woede. Hij keerde zich om en zei dat zijn mannen hun gang mochten gaan. En toen dat was gebeurd, was De Nechoir teruggekomen en had hij het werk zijn bekroning gegeven.
Hij had zijn ogen gesloten toen het geschreeuw was begonnen en was dieper weggekropen in de nis. Hij sliep niet, maar van wat er in de volgende uren gebeurde, kon hij zich later niks herinneren. Pas toen het stil was en de plunderaars ergens anders bezig waren, kwam hij terug tot zichzelf. Hij kroop uit zijn schuilhol en sloop langs de muren naar de kelders. Hij wist waar de geheime gangen waren omdat zijn moeder ze hem had getoond. Hij zag dat het oude wijnvat was weggeduwd waarachter de gangen begonnen en aarzelde even. Dan besloot hij om er toch in te gaan en hij verliet de burcht - zijn burcht - om er niet meer terug te komen in de volgende jaren…
Catherina was boven gekomen en ze groette Thomas. Ze begonnen met elkaar te praten en pas na lange tijd kreeg de oude man te horen wat er scheelde. “Griffith heeft tegen me gelogen,” zei ze zacht. Voordat Thomas iets kon zeggen, ging ze verder: “Hij vertelde me dat hij op de Arendsburcht had geleefd en dat hij de bastaard was van een of andere bediende.” “En?” “Hij loog…” Thomas wachtte even af en ze keek peinzend voor zich uit.
“Wanneer Rowland een verhaal vertelt, dan gaat dat meestal over een adellijk huis dat volgens de legenden wolvenbloed in de aderen heeft zitten. Ik heb altijd graag naar die verhalen geluisterd, maar heb er verder nooit bij stilgestaan.” Catherina haalde diep adem. “Tot ik me realiseerde dat het geen verhalen waren, maar dat dat huis echt heeft bestaan. Het waren zij die in naam van de koning altijd het Hooghuis hadden voorgezeten en daardoor de grootste zeggenschap hadden over Wails. De Nechoir huwde de laatste van dat geslacht om de macht te kunnen grijpen in Wails. Toen het hem niet lukte om zijn vrouw te controleren, belegerde hij haar burcht en doodde hij haar tenslotte.
Maar nu ben ik me een paar andere dingen beginnen te realiseren. Tot voor kort heb ik ‘Woolf’ altijd een gewone naam gevonden. Hij komt overal in Wails voor en is er ongeveer even gebruikelijk als de naam Rousseau of Delvaux in Lenion. Geen enkel moment heb ik er aan gedacht dat die naam zijn oorsprong vond in de Arendsburcht en dat de vrouw waarmee De Nechoir eerst was getrouwd ‘Woolf’ heette. En dan begon het me ineens te dagen…”
Ze haalde diep adem, maar Thomas had niet meer uitleg nodig. “Griffith is haar zoon, de laatste van hun geslacht als je wilt. Maar doe geen moeite Catherina: dat is een oud verhaal en op een paar souvenirs na, is Griffith die geschiedenis al lang vergeten.” “Je weet ervan?” “Ja, ik wist ervan, van je vader, van Neyrelle… Maar het is een naam die niks meer betekent, De Nechoir nam hem die af.”
Catherina zweeg even. “Is De Nechoir zijn vader?” “Geen vader doet zijn kind aan wat De Nechoir met Griffith heeft gedaan,” antwoordde Thomas resoluut. “Nee, er was een andere man voordat De Nechoir naar Wails kwam. Als ik de verhalen mag geloven, was het een gelukkig koppel. Griffith is hun kind en omdat de macht altijd is overgegaan van Woolf op Woolf, draagt hij ook haar naam in plaats van de zijne.
De rest van het verhaal ken je wellicht. Ongeveer een jaar voor Griffiths geboorte kwam er een vreemdeling door de poorten van de burcht gewandeld die zich voordeed als een belangrijk edelman. Hij zei dat hij door omstandigheden zijn bezittingen in het buitenland kwijt was geraakt en omdat het echtpaar een gastvrij koppel was, namen ze hem op in hun entourage.
Toen Griffith ongeveer een jaar oud was, stierf plots zijn vader. Het is niet zeker, maar er bestaat het vermoeden dat De Nechoir een hand heeft gehad in de dood van de man. Hij is immers een gifkoning en de dood van de graaf was allerminst verdacht wat dat betrof. Maar de gravin wist hier niks van tot ze al getrouwd was met De Nechoir en toen was het al te laat.
In ieder geval was het De Nechoir te doen om haar titel en niet om haarzelf. Hij wist dat ze als voorzitter van het Hooghuis een ongeëvenaarde macht had en wilde haar functie hebben. Ze was natuurlijk te verstandig om dat toe te laten, dus probeerde hij het op een andere manier. Eerst probeerde hij haar in diskrediet te brengen, dan probeerde hij andere edelen te overtuigen om haar uit haar functie te ontzetten. Ze was hem echter altijd een stap voor. Uiteindelijk kon hij niet anders dan met geweld de macht grijpen. Hij kreeg het Hooghuis zo ver om niet in te grijpen en viel de Arendsburcht aan.
Tot twee keer toe brak hij zijn tanden stuk op de reputatie van de burcht, dan veranderde hij zijn strategie in een zwijgzame belegering. Maandenlang lag hij met zijn legers aan de voet van de burcht en in al die tijd kon er niemand binnen en buiten. Normaal gezien had de Arendsburcht een belegering van een jaar kunnen doorstaan en toen de winter aanbrak zag het er zelfs even naar uit dat De Nechoirs huurlingen zouden deserteren. Maar dan gebeurde het…”
“De Nechoir veroverde de burcht…”
“Door verraad, want anders was het hem niet gelukt. De gravin had een groot aantal van haar mensen geëvacueerd via de onderaardse gangen van de burcht. In principe kende niemand de in- en uitgang van die gangen en als ik Griffith mag geloven is het een enorm doolhof als je er zelfs in kunt geraken. Maar De Nechoir kwam erachter dat een aantal mensen zo de burcht hadden verlaten en spoorde hen op. Hij kocht een man om en kwam zo het bestaan van de gangen en hun ligging te weten.
De Nechoir drong met zijn legers de burcht binnen en slachtte iedereen af die zich erbinnen bevond. De rest van het verhaal ken je. Hoe Griffith die geschiedenis heeft overleefd weet ik niet. Ik veronderstel dat zijn moeder hem op voorhand heeft weten te redden of dat hij op eigen houtje uit de burcht is geraakt. Hij was toen nog maar een paar jaar oud en hij herinnert zich het waarschijnlijk zelfs niet eens meer.
Hij heeft me verteld dat hij daarna een paar jaar buiten de burcht heeft gewoond. Een kruidenvrouw vond hem en voedde hem op als haar eigen kind. In ieder geval keerde hij pas jaren later terug op de burcht nadat hij op een dag Neyrelle tegen het lijf liep. Neyrelle was toen al getrouwd met De Nechoir en was een keer gaan uitrijden. In een bos ontmoette ze Griffith en toen ze ontdekte wie hij juist was, wou ze hem niet achterlaten in die verlaten uithoek waar hij leefde. Hij werd er een keukenjongen of page, ik weet het niet meer, en bleef bij Neyrelle tot hij in contact kwam met kapitein Montfort, en die nam hem mee naar Lenion.
Hij kon zijn eigen naam niet meer dragen in de buurt van de hertogin omdat er te veel mensen waren die hem op de burcht hadden gekend en die wisten dat hij Neyrelle kende. Hij begon de rol te spelen van Jago, de fictieve tussenpersoon die je vader voor hem had gemaakt, tot hij uiteindelijk ook Jago werd. Enkel hier aan boord is hij Griffith Woolf. Enerzijds omdat het er hier niet aan toe doet of hij Neyrelle kent of niet, anderzijds omdat hij al eerder bootsman was onder die naam en het geen zin meer had die te veranderen.”
Catherina aarzelde. “Hij zal zijn huis nooit meer terugkrijgen, zelfs als De Nechoir sterft?” Thomas schudde het hoofd. “Je vader heeft het hem overduidelijk gemaakt dat hij daar niet in zal slagen. Als hij de burcht terug wil moet hij kunnen opboksen tegen de machthebbers die zelf in De Nechoirs voetsporen willen stappen. Maar Griffith heeft gewoonweg niet de invloed of de middelen om zijn rechten op het Arendsnest hard te maken.”
Catherina zuchtte. “Het is vreemd. Men heeft altijd voorspeld dat als de burcht zou vallen, Wails zou vallen. Ik vraag me af wat er zou zijn gebeurd als De Nechoir er niet in geslaagd was om de burcht te veroveren.” Thomas haalde de schouders op. “Wails is eigenlijk al langer in verval.” “Ik weet het,” zei Catherina, “Griffith vertelde me dat Wails ooit wel groot is geweest, maar dat de zeehandel niet meer was wat ze is geweest.” “Wails’ echte rijkdom zijn de ertsbodems, maar er is geen geld meer om ze te ontginnen.”
Catherina schudde het hoofd. “Het is niet eerlijk,” zei ze. “Voor wie? Voor Griffith of voor Wails?” vroeg Thomas. “Daar is geen verschil tussen,” zei Catherina, “volgens de verhalen is het huis het land en het land het huis.” Thomas lachte. “Ja, de Welshen hebben wel iets met dat soort gezegdes. Maar voor zover ik weet, is het nog niet afgelopen met Wails. En over Griffith maak ik me voorlopig nog geen zorgen want die loopt ook nog rond. Maar zijn burcht zal hij nooit ofte nimmer terugkrijgen…”
“Je kon het weer niet laten, niet, om Thomas uit te horen?” zei Griffith tegen Catherina. Ze zaten in haar kajuit om een partijtje schaak te spelen en Griffith keek afwezig voor zich uit. “Wel, eh…,” zei Catherina verlegen. Griffith keek opzij. “Wel, er is hier niet veel te beleven dus waarom zou je geen oude verhalen oprakelen. Dan is er tenminste toch één iemand die het doet.” Ze waren net beginnen spelen en de zwarte man keek gedachteloos naar de hoeken van het bord.
Het dienstmeisje in de kajuit kende geen Welsh dus konden ze ongestoord praten. “Het spijt me voor je,” zei ze, maar hij haalde de schouders op. “Het doet er niet aan toe. Ik was nog maar een paar jaar oud toen het gebeurde en ik heb er weinig herinneringen aan.” “Heb je er dan nooit naar verlangd het Arendsnest terug te krijgen?” vroeg ze. Hij aarzelde, maar hernam zich dan. “Dan moet ik eerst De Nechoir uit het zadel lichten en dan nog ben ik niet aan het einde van al mijn problemen. Uiteindelijk kan ik niet bewijzen wie ik ben en zijn er anderen die ook denken dat ze rechten hebben op het graafschap.” “Het spijt me niettemin.” “Mja… mij ook… Afallach heeft altijd toebehoord aan mijn geslacht en de burcht zelf is prachtig…”
“Ik herinner me de eerste keer dat ik mijn oom terugzag na de dood van mijn vader: hoe hij ons huis inpalmde en deed alsof ik niet bestond. Toen hij het kasteel later verkocht, was ik doodongelukkig omdat ik wist dat ik mijn thuis dan voor altijd kwijt zou zijn. Wanneer ik aan dat kasteel terugdenk, lijkt het me de mooiste plaats op aarde te zijn en wou ik dat er een manier was om het terug te krijgen.”
Griffith streek even bedeesd over zijn haar en zei dan: “Ik kocht dat kasteel nadat de vorige eigenaar het opnieuw van de hand wilde doen. Aangezien het nog steeds op Jago's naam staat en de Bethune vroeg of laat er wel achter komt dat het van mij is, is het dus bezit van de kroon geworden en dus ook van jou.” “Bedoel je dat ik het kan terugkrijgen?” “Wel, eh, ja. Ik veronderstel dat de Bethune het niet zal verkopen.” “O maar dat is prachtig!”
Hij grinnikte. “En ik die dacht dat ik er enkel een paar herinneringen mee redde.” “O ja, maar dat is het enige waar je iets aan hebt als alles tegenzit. Denk je echt dat ik er terug in zou kunnen wonen?” “Wel, van mij mag het. Ik heb een fortuin aan de rest van mijn bezittingen overgehouden, dus zit ik niet om een kasteel meer of minder verlegen.” Catherina keek hem olijk aan. “Heb jij de staatskas van Lenion opgelicht?” Hij krabde achter zijn oor. “…’n beetje… Maar het zit allemaal vast bij de banken.”
Dan nodigde hij haar met een uitgestreken gezicht uit tot de openingszet en verzette ze een pion. Ze zei: “Om het te vieren dat we over een paar dagen in Verona zijn, beloof ik dat ik het je niet al te gemakkelijk zal maken vandaag.” Hij gaf haar een grote grijns en antwoordde: “Je bedoelt dat je gaat proberen te winnen, zeker?” “Mijnheer,” zei Catherina met opgetrokken neus, “ik ben de enige persoon ter wereld die het u bijzonder moeilijk kan maken als ik wil.” “Moeilijk maak je me het genoeg,” antwoordde hij, “maar of dat op het gebied van schaak is, valt nog te bezien.” Ze schopte onder tafel. “Al goed, al goed,” lachte hij, “Ik geef het toe: je wint even vaak als ik, maar ik ben vandaag niet in een even toegeeflijke bui.” “Oh! Hoor dat praten! Alsof hij me altijd laat winnen.” “Bijna altijd.” Ze snoof.
Ze begonnen de partij nu echt en zoals altijd zwegen ze dan het eerste half uur.
Catherina deed als eerste haar mond weer open. “Is Woolf je echte naam?” vroeg ze. “Mja,” zei hij, “het is zoals bij jullie: de opvolger krijgt de naam van het geslacht.” “En is Griffith je echte voornaam?” “Niet helemaal. Voluit heet ik Raul Griffith Sullivan Jago Woolf, in die volgorde. Enkel Raul is daarvan een voornaam, maar die gebruik ik zelden omwille De Nechoir.” “Vier achternamen? Hoe kom je daar aan?” “Geen idee, maar ik weet dat Griffith de naam is van mijn vader, dus veronderstel ik dat de rest ook familienamen zijn.” “Vier achternamen en een voornaam... wat een rompslomp...” Griffith zei plagerig: “Je bent jaloers.” “Ik betwijfel het,” glimlachte ze. Hij glimlachte terug.
“Als ik ooit kinderen heb,” zei Catherina, “heb ik dus al een waslijst aan namen waar ik tussen kan kiezen. Als het wat wil lukken, heet de oudste dus Wolfgang.” “Als je dat maar laat.” “En als het een meisje is, noem ik ze naar het Lyonnesse-verhaal.” “Ja wat man, liever jouw kinderen dan de mijne.”
Catherina haalde haar neus op. “Kun je het beter? Zeg ‘es hoeveel koters jij wilt en hoe jij ze dan zou noemen.” Hij keek weg en zei zwakjes: “Ik denk dat dat geen problemen voor mij zijn. De Nechoir zorgde ervoor dat ik geen kinderen kan krijgen.” Catherina keek hem onthutst aan. “Waa... Eh. Het spijt me.” “Geen probleem. Uiteindelijk leer je daar wel mee leven.” “Maar toch...” Hij haalde de schouders op. “Nah. Neyrelle heeft een hoop voor me gedaan om me daar overheen te zetten. Ze is het soort van vrouw dat zichzelf geeft zonder er iets voor terug te vragen als het je kan helpen.”
“Jean-Filip schreef dat je iets hebt met Neyrelle,” zei Catherina ongemakkelijk. “Mja, in feite wel. Ze is altijd goed voor me geweest en nam me zoals ik was.” “Jullie...” “Sliepen met elkaar als ik het echt moet uitspellen. Ja. Ze is noch een bloedverwant, noch mijn vijand, dus waarom niet? Ze is misschien ouder, maar daarom niet minder.” “Wow.” Hij keek haar geamuseerd aan. “Ik heb ook mijn behoeftes weet je.” Catherina voelde zich van kleur verschieten. “Dat was iets meer informatie dan ik nodig had.” Griffiths ogen twinkelden van plezier. “Had je ’r maar niet over moeten beginnen.” “Griffith, voze vent.”
“Ben je intussen een beetje klaargestoomd voor Verona?” vroeg Griffith dan. “Wanneer zullen we aankomen?” vroeg Catherina. “Over vier dagen, juffertje. Ik hoop dat je nog iets moois en vrouwelijks bij hebt om te dragen.” “Ik was niet van plan om de onderhandelingen te doen in mijn nachtkleed,” merkte Catherina op. “Dat zou nog eens een idee zijn,” antwoordde Griffith. “Ik heb een mooi blauw kleed! Een dat Jean-Filip me heeft gegeven.” “Jean-Filip heeft je nogal veel kleren gegeven…” “Dat is het verschil tussen hoffelijke en onhoffelijke mensen.”
Griffith sloeg zijn armen achter het hoofd. “Niet te hard brullen. Die hanger met die parel die je vader je heeft gegeven, die kwam van mij.” “Ik begon zoiets al te vermoeden. Waarom gaf je me die?” “Weet ik veel. Omdat ik een aardig man ben?” “Jij?” “Tuurlijk wel.” “Laat me niet lachen.”
Dan zei ze ernstig: “Griffith, stel dat alles terug in orde is volgende week…” “Mmh…?” “Zou je dan mee terug naar Lenion willen komen met me?” Verrast keek hij op. “Wil je dat?” Ze knikte. “Ik zou je gezelschap missen. En ik kan het wel regelen met de Bethune. Tenslotte ben ik de oorzaak van je problemen.”
Hij keek haar even bedachtzaam aan. “Dat is allemaal heel vriendelijk,” zei hij langzaam. “Maar je hebt genoeg van Lenion,” zei ze zuchtend, “ik weet het, Griffith.” “Nee, nee, begrijp me niet verkeerd: het is een bijzonder verleidelijk aanbod. Ik heb nog nooit gezelschapsdame gespeeld, me in jurken verkleed en zo. En het lijkt zoveel gemakkelijker dan gewoon ergens aan wal te gaan en helemaal opnieuw te beginnen…” “Maar?” Hij aarzelde. Hij zou graag bij haar willen blijven, wou hij zeggen, maar het was juist dat wat zo onmogelijk leek. “Ik heb geen toekomst meer in mijn land,” zei hij in de plaats daarvan, “maar ik zou heel, heel graag nog één keer terug willen gaan, ondanks alles.” Ze knikte begrijpend. “Soms benijd ik je om wat jij voor je land voelt. Ik wenste bijna dat ik daar was geboren zodat ik hetzelfde kon voelen.”
Hij antwoordde niet en keek naar het schaakbord. “Weet je,” zei hij dan, “dat is de meest idiote zet die ik ooit iemand heb zien doen.” Verwonderd keek Catherina naar het schaakbord en zag dan wat hij bedoelde. Ze had zo slecht opgelet dat ze niet had gezien wat ze met haar stukken had gedaan. “Neem die zet terug,” spotte hij, “je beledigt mijn intellect.” “Ben je er zeker van dat je dat stuk niet zelf hebt verplaatst?” repliceerde ze. “O! Je durft!”
Ze gaf hem haar meest uitdagende glimlach en zei: “Sweet lord, you play me false.” Hij trok een gezicht. “Dat is de laatste keer dat ik jou ooit introduceer tot de Welshe literatuur.” Ze verzette een stuk. “Is dit beter?” “Veel beter, nu kan ik tenminste zien dat je de regels van het spel kent.” Ze tuitte beledigd de lippen.
“Wel, Catherina,” zei hij dan, “ik denk dat ik het je maar eens moeilijk ga maken.” En hij deed zijn zet. “Ziezo, probeer daar maar eens tussenuit te muizen.” Ze keek verbaasd naar het verzette stuk en vroeg zich af hoe ze dat niet had kunnen zien aankomen. Maar dan zag ze dat ze een zet kon terugdoen zodat ze haar koningin niet hoefde op te offeren en verplaatste ze haar loper. “Hah,” riep ze triomfantelijk, “daar heb je niet van terug!” Nu was het zijn beurt om verbaasd te kijken. Ze had niet alleen haar eigen stukken kunnen redden, maar had ook een venijnige tegenzet gedaan.
Hij plaatste zijn ellebogen op zijn knieën en keek gefrustreerd naar het schaakbord. Een hele tijd staarde hij zich de ogen uit de kassen en dan zei hij na een hele tijd: “Weet je, deze vergeef ik je nooit.” Ze keek hem voldaan aan en leunde achterover. “Neem gerust alle tijd die je nodig hebt,” zei ze sarcastisch. “Je bent niet aardig,” antwoordde hij. “Hê, hê, precies daarom.”
Hij zette zijn kin op zijn hand en keek intens naar het schaakbord. Catherina sloeg hem geamuseerd gade en nam van de gelegenheid gebruik om zijn donkere trekken op te nemen. Volgens Thomas leken alle Woolfs op elkaar. Ze hadden hetzelfde zwarte haar en hetzelfde bleke gezicht. Catherina vroeg zich af hoe de burchtvrouw van het Arendsnest eruit had gezien en of haar ogen even fel hadden gefonkeld als ze zo geconcentreerd voor zich uit had gekeken.
Ze keek naar het litteken onder zijn oog dat de symmetrie van zijn gezicht verbrak. Ooit had ze hem daarom gruwelijk gevonden, maar nu viel het haar nog nauwelijks op. Hij was een ander man geworden voor haar. Misschien nog altijd wreed en bitter, maar niet langer afzichtelijk. Integendeel, ze was beginnen begrijpen dat hij die weerzin opzettelijk in de hand werkte. Voor haar zou hij nooit meer Jago zijn.
“Bon,” zei Griffith plots, “het ziet er niet naar uit dat ik hier van tussenuit zal raken zonder een stuk op te offeren…” Catherina was in haar nopjes. Toegegeven, de zet was een toevalstreffer geweest, maar het was een aardige afwisseling om hem eens in de tang te hebben.
Plots klopte iemand aan. “Binnen,” riepen ze gelijktijdig en de tweede officier kwam door de deur binnen. “Ah, bootsman,” zei de man vriendelijk, “u zocht ik. De kapitein vroeg me om u te halen voor wat schietoefeningen.” “Ik wil best,” bromde Griffith, “maar dat wicht hier heeft me klem zitten.” Nieuwsgierig keek de officier naar het schaakbord. Griffith maakte een gebaar dat hij erbij moest komen en hem helpen want zo kwam hij er niet.
Algauw zaten de twee zich gezamenlijk suf te piekeren. “Geef het op,” gierde Catherina, “je zult en moet iets opofferen als je hieruit wilt geraken.” “Weet ik wel, weet ik wel,” bromde Griffith. De officier en Griffith zaten voortdurend de mogelijkheden af te kammen, maar ze konden maar niet beslissen wat de minste schade opleverde.
Zo ging het een hele tijd door tot er opnieuw werd aangeklopt en Catherina opgewekt ‘binnen’ riep. “Bootsman,” zei de kapitein boos, “waarom ben je nog niet aan dek?” De tweede officier gebaarde machteloos dat ze niet aan hun probleem uit geraakten. De kapitein zag het schaakbord en zei: “O.”
Paulis ging naast de tafel staan, bekeek even de situatie en zei dan: “Ik zou je loper verzetten als ik jou was.” Griffith schudde het hoofd. “Paard, in twee zetten schaakmat,” mompelde hij. De kapitein rechtte de rug wat. “Bootsman,” zei hij toen streng, “we zijn al lang bezig met de schietoefeningen en dit is niet de plaats waar die worden gehouden.” Griffith voelde nattigheid en begreep dat er eentje op zijn tenen getrapt was. “Eh… Ik zal er aan beginnen zodra…” Hij zag Paulis’ blik. “…nu dus…” Hij stond gehaast op en maakte zich samen met de tweede officier uit de voeten. Hij gaf Catherina nog een dikke knipoog in het voorbijgaan en verdween dan achter de deur.
Paulis keek hem hoofdschuddend na en zette zich tegenover Catherina aan tafel. “Het is een goede jongen en hij heeft veel discipline, maar sinds u aan boord bent, lijkt hij wat minder gedreven te zijn.” “Ik veronderstel,” zei Catherina minzaam, “dat ik inderdaad veel van zijn tijd in beslag neem.” “Dat is het niet echt,” zei Paulis terwijl hij het schaakspel wat nauwkeuriger opnam. “Maar ik vroeg me af of hij niet overdrijft om u zo vaak gezelschap te houden.” “Ik zal me er in ieder geval niet aan storen want ik stel zijn gezelschap enorm op prijs.” “Mh, ja, ik zie dat u het niet begrijpt. Vindt u niet dat hij wat meer aandacht aan u besteedt dan strikt noodzakelijk is?” “We zijn vrienden geworden, cher capitain. Sinds hij hier niet meer uit plicht komt, speelt tijd geen belang meer.” “Hm, dat is uw interpretatie, maar ik weet wat voor soort de mannen van het gewone volk zijn.” “De bootsman is allerminst iemand van laag allooi,” sneed ze hem de weg af, “hij leest boeken en weet met mensen om te gaan.” “Ach, laat me mijn woorden herformuleren,” zei de kapitein sussend, maar Catherina gaf hem de kans niet. “Nee, dank u: ik weet waar u het op aan probeert te sturen. Maar ik verzeker u: de bootsman is een gecultiveerd man en hij weet de nodige afstand in acht te nemen.”
Paulis zuchtte. Blijkbaar wilde ze niet verstandig zijn. “Gecultiveerd of niet,” zei hij, “dat neemt niet weg dat ik zijn slag beter ken dan u. Dat ‘sort’ heeft orde en tucht nodig. O zeker, ze kruipen wel voor iemand van een hogere rang omdat ze hopen iets gedaan te krijgen van u, maar laat ze eens de vrije hand, en dan zult u wel zien wat er van komt. Dat slag van mensen kent geen loyaliteit, madame. Het is dat ze u een keurige dame vinden, want anders zouden ze de vieste dingen met u uitproberen.”
Catherina keek hem maar zuur aan. “Ik weet dat dat voor sommigen het geval is,” zei ze langzaam, “maar de bootsman hoort daar niet bij.” “Ach juffrouw, u kent hem gewoonweg niet. U bent een vrouw, vrouwen zien graag het zachte in een man, en als ze dat niet in hem vinden, gaan ze zich voorstellen dat het er wel is.”
“Ik weet dat de bootsman een hardvochtig man is,” zei ze bits, “maar u moet zich eerlijk gezegd niet te veel voorstellen van mijn fantasieën. Ik heb hem grondig gehaat toen ik aan boord van dit schip kwam en pas later heb ik ingezien dat dat mijn echte dwaasheid was. Ja, Woolf is een man die wreed kan zijn als het niet nodig is, en dat zal ik zeker niet goedpraten, maar ik weet dat hij mijn vertrouwen nooit zou beschamen.”
De kapitein zuchtte. “Het zij zo, als dat uw overtuiging is… Maar niettemin: aarzel vooral niet om mij te waarschuwen als de bootsman misbruik zou maken van zijn vertrouwenspositie. Ik ben de man die hem ter verantwoording kan roepen.” Catherina knikte en zei zuur: “Ik zal er aan denken.” “Mooi,” zei de kapitein en verzette dan zijn paard op het schaakbord.
Catherina keek er even naar. Het was een zet die hem zijn koningin zou kosten en hem binnen twee zetten schaakmat zou zetten. “Aan u de eer om te spelen,” zei de kapitein hoffelijk. Maar de uitdaging was verdwenen en daarmee ook haar interesse. “Het spijt me,” zei ze koel, “ik heb een milde hoofdpijn. Ik zie u straks wel tijdens het avondeten.”
Hoofdstuk 7
Verona lag nu recht voor hen en het was nog maar twee dagen voor ze hun doel eindelijk zouden bereiken. Speeluur was voorbij en iedereen was terug gefocust op hun missie. Als de voorbije weken hun gedachten waren afgedwaald van de reden van hun reis, dan was daar nu de gelegenheid niet meer voor. Iedereen bereidde zich voor op Verona, al wist de ene al wat beter dan de andere wat hen te wachten stond.
De bootsman keek somber voor zich uit over de zee toen hij achter zich plots iemand zijn naam hoorde roepen. Griffith keek om en zag Thomas het voorkasteel opklimmen. “De kapitein laat je roepen voor een vergadering.” Griffith zei niks. Nu Verona dichtbij was, werd het tijd zich te organiseren voor de grote dag. Als hij Catherina goed kende, betekende dat dat ze het initiatief niet aan de officieren zou overlaten. Ze had Griffith al gezegd dat ze een aantal plannen had voor Verona en hij veronderstelde dan ook dat zij de vergadering bijeen had geroepen. De officieren zouden misschien zelf het heft in handen willen nemen, maar Catherina zou zich niet de baas laten worden door hen.
“’t Is tijd, nietwaar?” vroeg Thomas en Griffith knikte. “Zal je haar helpen als het nodig is?” vroeg Thomas dan, maar Griffith glimlachte slechts. “Ik denk niet dat ze mijn hulp nodig heeft.” Dan liep hij het voorkasteel af naar de mess. Toen hij de deur opendeed, zag hij dat de vergadering net begonnen was. Catherina stond rechtop achter de grote tafel en keek Griffith even kort aan. De bootsman sloot zachtjes de deur en glipte naar achter. Catherina ging verder.
“Overmorgen meren we af in Verona en ik wil geen enkel risico nemen,” zei ze, hen één voor één in de ogen kijkend. “We hebben hier een prachtig schip met mannen die gewend zijn om zowel op land als op zee te werken. Het zou stom zijn als we daar geen gebruik van zouden maken. De Nechoir is tot alles in staat. Hij kan proberen me te doden om een directe oorlog met Lenion uit te lokken, hij kan ook proberen te praten. Welke optie hij ook kiest, ik wil dat het duidelijk is dat er voor ons slechts één doel is: de prins zo snel mogelijk vrij krijgen uit De Nechoirs handen. Daarom gaan we niet wachten op de uitkomst van de onderhandelingen en gaan we van zodra wij aangelegd zijn, proberen hem te bevrijden.
De onderhandelingen zullen overmorgen plaatshebben in de Madonnakathedraal in het hart van Verona. We zullen daar met een kleine delegatie heengaan om de vrijlating van de prins te eisen. Tegelijkertijd wil ik dat onze mannen uitzoeken waar het Welshe schip in de haven ligt en of de prins aan boord is. In het geval de onderhandelingen mislukken, wil ik dat al onze manschappen klaar staan om de prins met geweld te ontzetten. Ik wil ook dat we een schaduwbrigade hebben om eventueel de onderhandelaars van De Nechoir te overmeesteren en hen te dwingen de prins vrij te laten. Hoogstwaarschijnlijk zal de Welshe delegatie zwaar bewapend zijn, dus zal de schaduwbrigade voornamelijk instaan voor onze veiligheid. We hebben ook een aantal mannen nodig om uit te zoeken of de prins elders in de stad is ondergebracht in het geval hij niet op het Welshe schip zit. In alle gevallen wil ik dat alle manschappen paraat staan en dat de communicatie optimaal verloopt. Over de taakverdeling zullen we het straks hebben.
Ik ben er ook van overtuigd dat De Nechoir zal proberen om ons schip te saboteren. Er is mij verteld dat u altijd een bepaald protocol hanteert als het schip aangelegd is. Ik hoop dat ik dezelfde efficiëntie van u kan verwachten als gebruikelijk. Ik hoef u niet uit te leggen dat we dit schip tot elke prijs moeten beschermen... Ik stel voor dat de officieren de activiteiten in de stad organiseren en dat u Thomas aanstelt om voor het schip te zorgen.
Als u nog opmerkingen heeft of suggesties hebt, zou ik die nu graag horen. Anders gaan we verder met de taakverdeling. Ik zou u er op dit ogenblik nog graag even aan herinneren dat ik de vertegenwoordiger ben van de koning en in die functie u allen kan bevelen.”
Catherina keek in de ronde. “Nog verdere opmerkingen?”
Een geroezemoes brak los rond de tafel maar niemand durfde haar gezag in twijfel te trekken. Enkel Griffith hield zich wat terzijde. Hij glimlachte fijntjes terwijl hij toekeek hoe ze de hele zaak gedetailleerd uit elkaar begon te zetten. Taaie tante.
Dan brak de dag aan dat ze in Verona aankwamen. In haar kajuit stond Catherina zich klaar te maken om van boord te gaan. Zenuwachtig liet ze de laatste knopen van haar kleed vastknopen. Vandaag moest ze zich waarmaken, of ze nu wilde of niet, en ze kon zich dan ook maar best goed kleden. Ze bekeek zichzelf even in haar kleine spiegel en knikte dan. Uiterlijk viel er weinig opwinding aan haar te bespeuren. Als ze het spel goed speelde zouden ze nooit weten hoe bang ze was.
Catherina stak haar kleine handpistooltje onder haar kleed en zorgde ervoor dat de bult niet te fel zichtbaar was. Dan liep ze haar kajuit uit, de trap op. Ze hoorde het geluid van haar ritselende rokken en vroeg zich af hoe lang het geleden was dat ze die nog eens had gehoord. Ze was zo opgetut dat ze zich voelde alsof ze eerder iemand ging verleiden dan bepraten. Wel, het was te laat nu om daar nog iets aan te doen.
Ze verscheen aan dek en keek om zich heen. Er was een commotie aan de gang die gebruikelijk was voor een schip dat op het punt stond een haven aan te doen. Het stelde Catherina gerust dat de mannen blijkbaar wisten waar ze mee bezig waren en wat er van hen verwacht werd.
“Klaar?” hoorde ze plots iemand achter haar zeggen. Ze draaide zich niet om omdat ze Griffiths stem herkende en niet wou dat zijn mannen hen in het openbaar zagen praten. Dus bleef ze staan en knikte ze. “Hoe zie ik eruit?” fluisterde ze dan, terwijl ze deed alsof ze haar rokken aan het gladstrijken was. “Prachtig! Je hebt terug borsten.” Ze verschoot van kleur en wou zich omdraaien. Op dat moment kwam de kapitein op haar af en de bootsman verdween met een grote grijns uit het zicht.
“Madame,” zei de kapitein hoffelijk en Catherina maakte een lichte buiging. “We kunnen over een kleine vijftien minuten het schip verlaten. Is er nog iets dat gezegd hoeft te worden?” “Nee, ik geloof dat alles nu wel op punt staat. Ik hoop alleen dat De Nechoirs spionnen enkel ons gezelschap volgen en het schip niet al te nauw in het oog houdt.” “We hebben het zo geregeld dat het niet te hard opvalt dat de manschappen allemaal van boord gaan.” “Staan alle officieren klaar?” “Ja. Monsieur Solvay zal straks als eerste van boord gaan. Thomas en zijn mannen blijven hier op het schip.” Catherina knikte. Ze wou vragen of Griffith met hen meekwam, maar ze was nog niet vergeten hoe de kapitein over de bootsman dacht.
Ze gingen naar de brug en keken toe hoe Verona’s kade steeds dichterbij kwam. Catherina’s ogen vernauwden. Dus in die stad zou Jean-Filip zijn? Ze probeerde de schepen aan de kade wat beter te bekijken, maar er lagen er te veel om de drie Welshe schepen eruit te kunnen pikken. Uiteindelijk werd de loopplank gelegd en stapte de kapitein met achter hem de dame en de officieren aan wal.
Er werd nog even een onmerkbaar teken uitgewisseld tussen de tweede officier en het schip en dan vertrokken ze naar de Madonnakathedraal. Alle officieren waren op hun best gekleed, met sabel en musket duidelijk zichtbaar aan de gordel. Enkel de bootsman was in eeuwig zwart gekleed, schijnbaar ongewapend. Voor het eerst leek hij terug op Jago en aan de manier te zien waarop hij rondkeek, leek hij voor honderd procent geconcentreerd te zijn.
Geen van hen zei een woord.
Even later bereikten ze de kathedraal. Drie zeelui gingen hen vooraf om te zien of alles veilig was. Catherina keek even naar het portaal en haalde diep adem. Dan opende de kapitein de deur en liet hij de vrouw achter hem binnen. Griffith volgde de rest en had de hele kathedraal al helemaal opgenomen vooraleer hij goed en wel binnen was. Hij wist onmiddellijk dat er iets mis was.
Het hele gezelschap bleef even staan in de middenbeuk. Catherina voelde hoe Griffith zich onmerkbaar achter haar zette en ze vatte moed. Langzaam ging ze naar voren, terwijl de mannen om haar heen om zich heen spiedden naar schutters.
Er was niemand.
De kapitein aarzelde en keek vragend om naar Catherina. Zij lette enkel op wat de man achter haar leek te denken en wachtte even. “Er zou toch iemand zijn om ons op te vangen?” vroeg de kapitein aan zijn officieren en ze begonnen zacht met elkaar te overleggen.
“Zou De Nechoir ons schip niet hebben zien aankomen?” fluisterde Catherina tegen Griffith. “Nee,” fluisterde hij terug, “hij laat nooit zo’n steken vallen. Ik denk dat hij er gewoonweg niet…”
Op dat ogenblik kwam een priester op hen af. “Het spijt ons eerwaarde, we wilden hier enkel iemand opwachten,” zei de kapitein, “we wilden u niet storen.” De man glimlachte vriendelijk en zei: “Degenen die u zoekt, hebben ons gevraagd u op te wachten om u een boodschap te geven.”
Catherina voelde de ogen van Griffith vernauwen. “Bedoelt u dat degenen die we hier hoopten te treffen hier al lang weg zijn?” vroeg Catherina. De priester richtte zich naar haar en groette haar vriendelijk. “Juffrouw Montfort? Ja, ze zeiden me dat er mensen uit Lenion zouden kunnen toekomen en naar hen vragen. Ze vroegen me een boodschap aan u te geven.” Griffith bewoog achter haar en Catherina hield haar adem in toen ze begreep wat hem alarmeerde in de woorden van de priester: De Nechoirs mannetjes hadden de priester Catherina’s naam gegeven. Dat betekende dat ze wisten wie de onderhandelaar was... En dat kon alleen als een van De Nechoirs mannetjes haar en de Megafor had gezien...
Catherina trok een gezicht. De ‘handelaar’ die ze een tijd geleden tegen waren gekomen, dacht ze. Natuurlijk. Wie anders had hen gezien en had de kans gehad om voor hen naar Verona te komen? De Nechoir moest een van zijn schepen achter hen aan hebben gestuurd om hen te bespioneren. Onder het mom van een ‘handelaar’ hadden ze aangemeerd in dezelfde havenstad als zij en hadden ze contact opgenomen met een aantal van de zeelui van de Megafor. De zeelui dachten dat de handelaar vanuit Verona kwam en namen hem mee naar de Megafor. Daar gaf de ‘handelaar’ een geruststellend ‘ooggetuigenverslag’ dat Neyrelle en de prins in Verona waren en nam hij van de gelegenheid gebruik om de tactische situatie van de Megafor te schatten. Het zou Catherina niet verbazen dat Neyrelle nooit in Verona was geweest en dat het die ‘handelaar’ was die de priester had ingelicht dat een delegatie uit Lenion naar de kathedraal zou komen.
“Mag ik u vragen wanneer die andere mensen precies in uw kathedraal zijn geweest?” vroeg Catherina. “Deze morgen. Ze zijn daarna onmiddellijk vertrokken,” zei de priester. Catherina wist daarmee voldoende. De ‘handelaar’ moest direct vertrokken zijn naar Verona nadat ze hen waren tegengekomen. Catherina vermoedde dat het schip daarna naar Wails was gevaren om De Nechoir in te lichten over de vuurkracht van de Megafor.
“De Nechoir is deze morgen nog maar vertrokken?” zei de kapitein, “dan is er nog tijd om hem in te halen.” Catherina schudde zuur het hoofd. “Dat zou weinig uithalen. Neyrelle is hier nooit gestopt. Het schip dat hier is geweest, is maar een van de drie schepen die De Nechoir naar Lenion had gestuurd. De andere schepen zijn rechtstreeks doorgevaren naar Wails en moeten intussen al zijn aangekomen...” “Wails? Maar dat betekent...” “...dat we de kroonprins hier niet zullen vinden.”
De kapitein staarde onbegrijpend voor zich uit. “Maar waarom? Ik begrijp het niet.” Catherina keek naar de priester terwijl ze de vraag van de kapitein beantwoordde. “De Nechoir is nooit van plan geweest om de onderhandelingen in Verona te houden. Hij wil ons naar Wails lokken. Was dat immers niet de boodschap, eerwaarde?” Ze keek de priester onbewust hard aan: “Hebben de mannen die u hier hebt gezien, u gevraagd om ons uit te nodigen om naar Wails te gaan?” De priester knikte en overhandigde Catherina een brief. Ze had het kunnen weten...
De officieren staarden ontzet naar Catherina en de priester. “Maar dat is... Onderhandelingen in Wails? Niemand is zo gek om naar Wails te varen.” “Precies,” mompelde Catherina, “dat is de bedoeling... Dat we niet naar Wails durven varen...” Dan keerde ze zich om naar de officieren. “Dit is noch het moment noch de plaats om hierover te discussiëren. We moeten zo snel mogelijk terug naar de Megafor en zien of de zoektochten in de stad iets hebben opgeleverd. Dan kunnen we daar in alle kalmte de situatie bespreken.”
Catherina richtte zich tot de priester en dankte hem voor zijn boodschap. Daarna verlieten ze de kathedraal. De kapitein was furieus, net als zijn officieren, maar Catherina dwong hen tot kalmte en bracht hen terug naar het schip. Maar onderhuids was ze ziedend en ze vervloekte zichzelf omdat ze zich zo voor de Bethunes en De Nechoirs kar had laten spannen, voor niks.
Terug op het schip las Catherina de boodschap voor die De Nechoir had achtergelaten. Het bevatte een uitnodiging om de onderhandelingen te laten doorgaan in Wails, maar verder niks. De officieren discussieerden heftig en ze waren het allemaal met elkaar eens dat De Nechoir gewoon met hun voeten had gespeeld. “Eerst ontvoert hij de kroonprins met de boodschap dat hij over zijn vrijlating wil onderhandelen op neutraal grondgebied. En dan, als onze onderhandelaar is aangekomen, blijkt dat hij nooit van plan is geweest om met ons te onderhandelen. We zijn hier gewoon voor niks gekomen!” “Nee,” zei Catherina, “er zit teveel berekening achter om gewoon een spelletje te zijn. De Nechoir wilde echt dat we naar Verona kwamen, want anders had hij die ‘handelaar’ niet gestuurd om ons gerust te stellen.” “Als De Nechoir wilde onderhandelen dan was hij hier geweest!” Catherina probeerde de mannen rustig te krijgen, maar ze moesten eerst stoom aflaten vooraleer ze naar haar wilden luisteren. “Hij heeft er ons gewoon ingeluisd!” zei een officier. “Hij heeft die smoes van die onderhandelingen bedacht om zich extra tijd te kopen om de kroonprins naar Wails te brengen. Hij heeft nooit willen onderhandelen!”
“Heren, rustig,” zei Catherina, “laten we eerst de zaken overlopen vooraleer we conclusies trekken. De Nechoir heeft de kroonprins ontvoerd met als doel een oorlog uit te lokken met Lenion. Omdat Lenion een redelijke oorlogsvloot heeft, moet hij bang geweest zijn om het op een directe oorlog aan te sturen. Zoals ik het zie zijn de onderhandelingen een façade geweest om Lenion in een situatie te lokken waar wij in het nadeel zijn...
Dit is wat ik denk dat er aan de hand is. De Nechoir probeert andere landen in het conflict te betrekken zodat Lenion, Wails niet kan aanvallen zonder behoorlijke schade te lijden. Op het Welshe continent zijn er een aantal landen die geen inmenging van overzee tolereren. Een aantal buurlanden van Wails zijn zelfs ronduit anti-Lenion. De Nechoir probeert van die houding gebruik te maken om zijn buurlanden te betrekken in een oorlog tegen Lenion.
Als De Nechoir een gewone oorlogsverklaring had gegeven aan Lenion, dan zouden de buurlanden niet zijn tussengekomen. Met de ‘onderhandelingen’ probeert De Nechoir zijn buurlanden echter te doen geloven dat Wails zijn best doet om een dialoog aan te knopen met Lenion. Mocht de Bethune, Wails hebben aangevallen zonder in te zijn gegaan op de vraag naar onderhandelingen, dan was het hele Welshe continent voor De Nechoir in de bres gesprongen en hadden we met meer dan alleen de Welshe vloot te maken gekregen.
Omdat De Nechoir er zeker van wou zijn dat Lenion in zou gaan op de onderhandelingen maakte hij ze extra aantrekkelijk voor de Bethune. Hij organiseerde ze buiten Lenion zodat de onderhandelingen tenminste een maand later zouden plaatshebben dan wanneer ze in het land zelf waren georganiseerd. De Bethune dacht dat hij daarmee een maand extra won om zijn oorlogsvloot op te bouwen en ging er dan ook gretig op in. In werkelijkheid speelde hij in De Nechoirs kaarten want daarmee bevestigde hij het officiële karakter van de onderhandelingen.
Doordat de Megafor helemaal naar Verona is gekomen, kan de Bethune zijn oorlogsvloot niet naar Wails sturen. Dat zou een sein zijn voor de Welshe buurlanden om de vloot van Lenion als een invasie te beschouwen. Daarom deed De Nechoir ook zoveel moeite om een schip naar ons toe te sturen met een geruststellend ‘ooggetuigenverslag’. Hij wilde er zeker van zijn dat we zouden geloven dat de prins in Verona was en dat is hem nog goed gelukt ook.”
“Al goed,” zei de tweede officier, “toegegeven dat de onderhandelingen een façade waren. De Nechoir is hier niet dus hebben we bewezen dat hij degene is die niet wil onderhandelen. Lenion zou Wails nu moeten kunnen aanvallen zonder dat de rest van het Welshe continent zich ermee gaat bemoeien. Maar wat doen wij nu? We zijn naar Verona gekomen om te onderhandelen, maar De Nechoir is hier niet. Varen we nu door naar Wails?” “Nee, natuurlijk niet,” zie de kapitein, “als De Nechoir niet hier wil onderhandelen dan wil hij het evenmin in Wails. Bovendien kent hij nu onze vuurkracht en ligt hij ons in Wails waarschijnlijk op te wachten met tien schepen. Dat risico neem ik niet.” “Dus varen we terug naar Lenion?” “We hebben onze opdracht uitgevoerd. Lenion is ingegaan op de onderhandelingen, dus hebben wij ons deel gedaan.”
“Er is iets anders dat je in beschouwing moet nemen,” klonk het plots vanuit een donkere hoek. Verrast keken ze allemaal om naar de bootsman. Griffith leunde naar voren en zei: “Het zou vrij dom zijn van De Nechoir om ons heel de weg naar Verona te laten afleggen om de onderhandelingen een officieel karakter te geven en dan zelf niet op te dagen. Dat zijn steken die De Nechoir niet laat vallen. Nee, De Nechoir heeft om welbepaalde redenen de onderhandelingen van Verona naar Wails verlegd.
Hij wist dat als wij in Verona zouden toekomen en hij er niet zou zijn, we rechtsomkeer naar Lenion zouden maken. Tenslotte hebben wij ons gehouden aan ons deel van de overeenkomst. Bovendien rekent hij er op dat we ons voldoende geïntimideerd voelen om niet naar Wails door te varen.
De Nechoir wil dat we naar Lenion terugkeren zodanig dat de Bethune Wails zal aanvallen. Wat ik echter denk, is dat op het Welshe continent niemand weet dat de onderhandelingen in Verona plaatshebben. Daar hebben ze enkel een schip van Lenion zien vertrekken in de richting van Wails dat halverwege rechtsomkeer heeft gemaakt omdat het de onderhandelingen niet serieus neemt.” “Maar dat is nonsens,” zei een officier, “we hebben officiële geschriften waarin een uitnodiging voor Verona staat, niet voor Wails.” “De Bethune heeft inderdaad documenten waarin ‘Verona’ staat, en niet ‘Wails’, maar ik durf er mijn hoofd op te verwedden dat de Welshe buurlanden dat niet weten en dat De Nechoir hen heeft verteld dat Verona louter een tussenstop was voor ons.” “Maar we kunnen het tegendeel toch bewijzen?” “Inderdaad, maar hoe? Dan zouden we eerst moeten terugkeren naar Lenion om de Bethune in te lichten. In de tussentijd kan De Nechoir onze reputatie besmeuren door te zeggen dat we niet op zijn onderhandelingen zijn ingegaan.
Om De Nechoirs leugens te weerleggen zou de Bethune vergaderingen moeten inleggen met alle gezanten van de Welshe buurlanden. Hij zal zelfs delegaties naar de Welshe buurlanden moeten sturen om te bewijzen dat De Nechoir het op een oorlog tussen Lenion en het hele Welshe continent aanstuurt.
En in de tussentijd zullen de maanden en de jaren voorbij strijken. En al die tijd zit de kroonprins van Lenion in Wails en kan de Bethune niks doen. Dat is waar De Nechoir het probeert op aan te sturen. Als de Bethune Wails nu aanvalt met zijn oorlogsvloot, dan krijgt hij het hele Welshe continent over zich heen. Probeert hij met de Welshe buurlanden te onderhandelen en hen te overtuigen van De Nechoirs leugens, dan staat hem heel veel gepalaver te wachten en je kan er donder op zeggen dat De Nechoir de situatie zo zal manipuleren dat ze enkel ingewikkelder wordt.”
Kapitein Paulis leunde achteruit op zijn stoel. “Welke opties hebben we dan? Als we terugkeren naar Lenion, dan bewijzen we dat we de onderhandelingen niet serieus hebben opgevat en kan de Bethune, Wails niet aanvallen. Moeten we dan wel naar Wails doorvaren om daar te gaan onderhandelen? Hoeveel kans is er dat De Nechoir ons veilige haven zal bieden?” “Niet veel,” zei Griffith rustig, “als hij niet in Verona wil onderhandelen, dan zal hij het zeker ook niet in Wails willen.” “Maar wat zal De Nechoir dan doen mochten we toch naar Wails doorvaren?” “De Nechoir heeft niet zomaar onze vuurkracht laten schatten...,” antwoordde Griffith. “Je wilt zeggen dat hij op het schip van de onderhandelaar zal schieten? Dan heeft Lenion toch nog meer redenen om Wails binnen te vallen?” Griffith glimlachte. “De Nechoir heeft altijd al vreemde hersenkronkels gehad.”
“Dus staan we voor twee keuzes: ofwel keren we terug naar Lenion en dan kan de Bethune, De Nechoir niet aanvallen, ofwel laten we ons voor de Welshe kust de bodem inkelderen en dan hebben we De Nechoir tegenover zijn buurlanden ontmaskerd…” De officieren begonnen heftig met elkaar te overleggen want geen van beide mogelijkheden leek hen erg aantrekkelijk. Catherina keek stil over de tafel heen naar Griffith. Hun blikken kruisten en een rilling liep over haar ruggengraat heen. Dat was geen keuze…
Het was plots stil geworden in de mess en ineens merkte Catherina dat ze allemaal naar haar keken. “U zult moeten beslissen,” zei de eerste officier kalm, “u vertegenwoordigt hier aan boord het gezag van de koning en zelf kunnen we niet beslissen.” Catherina klemde de tanden op elkaar en keek koel voor zich uit. “U doet mij geen plezier om de verantwoordelijkheid bij mij te leggen. Ik wil dit schip net zo min als u opofferen en ik wil evenmin gebrandmerkt worden als degene die ons allemaal de verdoemenis instuurt.”
“De Nechoir zou een enorm risico nemen door op ons te schieten,” suste Griffith, “hij wil Lenion niet nog meer redenen geven om zijn land binnen te vallen.” “Heeft hij dan een andere keuze?” zei Catherina en ze keken elkaar grimmig in de ogen.
Catherina zei: “Als hij ons voet aan wal laat zetten, dan moet hij wel een gesprek aanknopen, en dat had hij evengoed hier kunnen doen.” “Of hij neemt ons gevangen…” “Dat is absurd,” onderbrak de kapitein, Griffith en hij richtte zich tot Catherina. “U moet nu beslissen. Maar als het u gerust kan stellen, de bootsman heeft gelijk: De Nechoir mag ons schip niet aanvallen zonder er de gevolgen voor te dragen.” Het werd stil in de kajuit en Catherina liet haar hoofd in haar handen rusten. Ze probeerde na te denken en tot haar eigen ontzetting kon ze dat nog ook.
Ze boog het hoofd. “We varen verder naar Wails… We zullen zien of de manschappen nog iets weten te vinden in de stad en dan zullen we een boodschap sturen naar de Bethune om hem in te lichten van wat er gebeurd is. En nu moet u me excuseren: ik ga de stad in en ik wil niet meer gestoord worden…” Ze stond op en verliet de mess zonder iemand een blik waardig te gunnen.
Ze verliet de Megafor met in haar kielzog enkele van haar dienstmeisjes. In alle andere omstandigheden zou ze zich niet zonder een gewapend escorte op straat hebben gewaagd, maar nu was haar eigen veiligheid het laatste waar ze zich om bekommerde. Bovendien had ze geen zin om die avond op het schip te overnachten.
Het toeval wilde dat ze een aantal van de zeelui tegenkwam op straat. Ze had hen liever niet gesproken op dat moment, maar omdat ze vroegen wat ze hier deed in plaats van in de kathedraal, was ze wel gedwongen het verhaal te doen. Ze vertelde hen wat er was gebeurd en welke beslissing ze hadden genomen tijdens de vergadering achteraf.
Catherina verwachtte zich aan ontzette reacties, maar de zeelui namen het kalm op en leken hun kansen te schatten. Ze werkten al langer dan vandaag voor de Lenioonse kroon en het was niet de eerste keer dat ze het moesten opnemen tegen De Nechoir. Niemand wist uiteraard wat er zou gebeuren als het zo ver kwam. De zeelui waren desondanks van mening dat De Nechoir geen andere keuze had dan met hen te onderhandelen als ze in Wails zouden aankomen.
Nadat ze met de zeelui had gesproken, leek een en ander er toch niet meer zo somber uit te zien. Catherina trok verder de stad in en zocht een herberg uit waar ze een warm bad kon nemen. Ze liet een van de dienstmeisjes haar kleren halen op het schip en gaf de rest de opdracht haar bad klaar te maken.
Enige tijd later zat Catherina piekerend in een warme tobbe. Ze had alle meisjes op een na teruggestuurd naar het schip om niet te veel gekwebbel om zich heen te horen. Tegen de tijd dat ze klaar was met haar bad, beval ze het overgebleven meisje om naar de aanpalende kamer te gaan. Catherina had niet het gevoel dat ze haar bekommernissen bij het meisje kwijt kon, dus was ze liever alleen.
Catherina was zich net aan het afvragen of ze misschien Griffith moest laten komen naar de herberg, toen ze een overbekende klop op haar deur opende. Ze opende de deur en zoals verwacht stond Griffith er achter. Zodra hij merkte dat ze haar avondkledij aanhad, bleef hij toch maar even staan. “Wil je dat ik morgen terugkom?” vroeg hij terwijl hij tersluiks de gang inkeek. “Nee, kom binnen,” zei ze, “ik heb geen zin in formaliteiten. Heb je tijd?” “Ja, “ antwoordde hij, “de zoektochten in de stad zijn afgelopen en Thomas zorgt voor de Megafor. Dus ik ben vrij. “ “Hebben ze iets gevonden in de stad?” vroeg Catherina. “Nee.” Catherina zuchtte. “Dat had ik ook niet verwacht.”
Catherina ging de kamer binnen en Griffith bleef twijfelend staan in de deuropening. “Griffith,” zei Catherina verveeld, “als je niet van plan bent mijn eerbaarheid aan te randen, dan is er niks aan de hand. Kom binnen!” Griffith keek haar bedenkelijk aan. “Het is niet gepast voor een  verloofde vrouw om een man te ontvangen in haar kamer zonder dat er iemand anders bij is. Je zou wat meer mogen oefenen op je etiquette.” Catherina rolde met de ogen. “Sinds wanneer lig jij daar van wakker? Je bent al meer in mijn kajuit geweest zonder dat er iemand anders bij was.” “Ja, maar je dienstmeisjes zaten wel in de kajuit ernaast.” Catherina ging terug naar hem toe en trok hem naar binnen. “Isabelle is hiernaast als je het echt wilt weten. En stop met die preutsheid. Je gedraagt je als een muurbloempje.”
Griffith bleef midden in de kamer staan en keek wat om zich heen. Dan zei hij: “Ik kwam eigenlijk gewoon even kijken of je nog iets nodig had. Maar ik vermoed dat je wel van alles bent voorzien... Dus als je het niet erg vindt, dan ben ik terug weg om iets te gaan eten. “ Catherina wist wel beter dan om hem zomaar terug weg te laten gaan en antwoordde: “Dat komt goed uit, want ik heb ook honger. Kan je eens horen bij de herbergierster of ze ons van iets kan voorzien? “ Ze gaf hem haar meest beminnelijke blik, dus kon hij niet anders dan ja zeggen.
Hij ging naar beneden en vond er de herbergierster achter een soort van balie. “Heeft u nog iets van eten voor twee personen?” vroeg hij. De herbergierster nam hem kort op en antwoordde: “Ik heb nog hutsepot staan, maar ik zal even zien of ik voor zo'n knap man niet iets beters kan versieren.” De herbergierster vertrok naar achter en liet Griffith verbouwereerd achter.
In afwachting tot de herbergierster zou terugkeren, bleef Griffith wachten aan de balie. Terwijl hij zich stond te vervelen, zag hij ineens beweging in zijn ooghoek. Catherina's dienstmeisje bleek naar beneden te zijn gekomen. Ze merkte hem niet op, maar de manier waarop ze naar buiten sloop, verraadde dat ze geen toestemming had om weg te gaan.
Griffith had wel een vermoeden wat het meisje van plan was. Hij had haar al meermaals zien smoezen met een van zijn zeelui. De kans was dan ook groot dat ze met hem had afgesproken op de Megafor. Wellicht rekende ze er op dat Catherina geen gebruik meer zou maken van haar diensten zodat haar afwezigheid niet zou opvallen. Een en ander betekende dus wel dat hij nu nog maar alleen was met Catherina. “Geweldig,” mompelde Griffith binnensmonds.
De herbergierster kwam terug met twee borden die ze trots op een dienblad zette. Terwijl Griffith zijn zakken doorzocht naar geld, zei de vrouw: “Is dit voor het blonde meisje in de tweede kamer?” Griffith knikte stom. “Uw meisje is echt mooi,” zei de vrouw. Griffith legde het geld op de balie en antwoordde: “Ik weet het, maar ze is niet van mij.”
Hij ging terug naar de kamer met het dienblad in zijn handen en klopte aan. Catherina liet hem binnen en zonder veel amok zette hij de borden neer op de tafel in de kamer. Ze schoven aan en begonnen stilzwijgend te eten.
Terwijl ze aan het eten waren, overdacht Griffith humeurig de gebeurtenissen van de dag. Hij had vanaf het begin geweten dat De Nechoir zich van Lenion had proberen te ontdoen. Hij had alleen niet onmiddellijk begrepen waarom De Nechoir dan die onderhandelingen wilde. Als hij beter had opgelet dan had hij misschien kunnen voorkomen dat ze ooit een onderhandelaar naar Verona hadden gestuurd. Dan hadden ze de keuze niet moeten maken tussen doorvaren naar Wails of terugvaren naar Lenion. Hij twijfelde er geen ogenblik aan dat Catherina de juiste beslissing had genomen, maar hij vroeg zich af of ze wist waaraan ze was begonnen.
Tegen het einde van de maaltijd zei Catherina plots: “Ik wou met je praten…” “Dacht ik al,” antwoordde hij. “Maar niet over mijn beslissing,” zei ze snel, “ik weet dat het verkeerd is.” Hij maakte aanstalten om bezwaar te maken maar ze ging verder: “De kinderen en mijn dienstmeisjes gaan hier van boord, samen met de mannen die vinden dat de reis lang genoeg heeft geduurd… Ik wil niet dat iemand zijn leven tegen zijn zin op het spel zet.” Hij knikte: “Verstandig, ik ga Renard hier ook laten.” “Ik wou dat je mee met hen van boord ging, Griffith…”
Verrast keek hij op. “Is dat een bevel, Mademoiselle?” Ze knikte zachtjes. “Je zou je veiligheid alleen maar op het spel zetten.” “Dat weet ik, maar…” “De Nechoir weet misschien dat je aan boord bent en als hij ons komt zoeken dan ben jij de eerste die hij wil vinden.” “Wat er tussen mij en De Nechoir is, staat los van de Megafor. Op het ogenblik ben ik niet belangrijk voor hem.” “Maar dan kun je evengoed toch nog van boord gaan?” “Ik zou niet weten waarom ik dat zou willen doen.”
Ze keek hem met grote wanhopige ogen aan. “Alsjeblieft, Griffith, laat je voor één keer eens iets door mij vertellen in plaats van omgekeerd. Je loopt onnodig gevaar als je mee wilt varen tot in Wails.” Hij legde zijn bestek neer. “Ik zeg niet dat je geen gelijk hebt, maar ik zou niet weten waarom je er zo op aandringt dat ik wegga.” Ze keek hem verrast aan. “Moet ik er soms een bedoeling mee hebben? In hemelsnaam, Griffith, is het zo moeilijk te aanvaarden dat er mensen zijn die om je geven?” Hij snoof.
“Zal je van boord gaan?” vroeg ze kleintjes. “Dat zal ik wel voor mezelf uitmaken, Catherina. Ik zou het liever eens hebben over de risico’s die jij neemt door naar Wails te varen.” Ze keek hem ongelovig aan. “Als ik het me goed herinner dan was jij degene die ons er op wees dat we geen andere keuze hadden.” “Dat de Megafor dat risico neemt, spreekt vanzelf. Daarvoor werd de bemanning tenslotte aangeworven. Maar jij wordt niet bepaald betaald om je aan flarden te laten schieten.” “Denk je soms dat de Bethune niet heel goed wist dat ik groot gevaar liep als ik zijn opdracht aanvaardde? De gevaren moet ik erbij nemen als ik mijn land wil dienen.” “Maar je dient je land niet door je verantwoordelijkheden als kroonprinses te vergeten. Je mag dan wel de vertegenwoordiger zijn van de Bethune, je bent ook de aanstaande vrouw van zijn opvolger.” “O alsjeblieft, Griffith, je weet best dat ik zo vervangbaar ben als een paard voor een koets.”
“Dan blijft nog altijd je eigen persoon. Wat is het je waard om je leven op het spel te zetten omdat de heren het op een oorlog willen aansturen?” “Bedoel je soms dat ik het gewoon moet afstappen? Dat ik niemand iets verschuldigd ben?” “Ik had het er gewoon over dat je niet voor niks risico’s moet nemen…,” antwoordde hij kalm. “Dat weet ik. Maar heb jij ook niet heel veel moeten opofferen om je land te helpen? Hoeveel keer heb jij je leven niet in de waagschaal gelegd voor Wails? En heb je daarbij altijd aan jezelf gedacht? Of aan Wails?”
Hij klemde de tanden op elkaar. “Mijn naam is al lang vergeten. Het maakt niet uit als ook ik zou verdwijnen.” “Het zal me verdommen. Jij hebt altijd bewust vergeten dat je ook een persoon bent. En jij wilt dat ik doe wat jij nooit zou doen? Mijn verantwoordelijkheden opzij schuiven en er als een haas vandoor gaan? Ik weet wel beter.”
Hij hield zijn hoofd schuin en keek haar scherp aan. “Catherina,” zei hij streng, “jij bent niet mij.” “En wat zou dat dan wel mogen betekenen?” “Jij hebt redenen om je leven niet op het spel te zetten. Een toekomst in je eigen land. En een verloofde die op je wacht. Jean-Filip zou niet willen dat je je leven in de waagschaal legt voor hem.” Catherina keek met een ruk weg en wist even niet wat antwoorden.
“Jean-Filip...,” zei ze dan met moeite. “Jean-Filip,” bevestigde Griffith en hij nam haar met gefronste wenkbrauwen op, “hij zou het me niet vergeven als hij wist welke risico’s ik je liet lopen. Als we naar Wails doorvaren, dan zetten we allemaal ons leven op het spel en ik denk niet dat Jean-Filip zou willen dat je die gok nam.” Catherina antwoordde koppig: “Dus om Jean-Filip te plezieren, moet ik mijn opdracht maar vergeten en hem in de klauwen van De Nechoir laten zitten?” “Je weet best dat het niet zo in elkaar zit…”
Catherina keek broedend voor zich uit. Ze wist maar al te goed dat Griffith gelijk had en ze begreep niet waarom ze dat niet wou toegeven. Of ze wist het wel. Het was omdat Griffith vertikte het schip te verlaten en ze hem niet in de steek wou laten. Of ze er Jean-Filip mee diende kwam zelfs niet in het stuk voor. “Ik ben zo dwaas,” dacht ze bitter.
Hij keek nog steeds fronsend naar haar, maar omdat ze niks meer zei, begon hij de borden af te ruimen. Catherina keek wrevelig toe hoe hij alles op het dienblad zette en er mee naar buiten ging. Ze mokte en besefte dat ze hem met geen mogelijkheid ter wereld er van zou kunnen overtuigen morgen van boord te gaan. Hij wilde koste wat kost terugkeren naar zijn land en ze kende hem onderhand goed genoeg om te weten dat ze hem niet zou kunnen overhalen achter te blijven.
Ze verwachtte halvelings dat hij niet meer terug zou komen toen hij al terug aanklopt. Ze opende deur opnieuw en terwijl hij binnenkwam zei hij: “Te veel honing.” “Wat?” vroeg Catherina verward. “Het vlees,” zei hij, “vond je niet dat er te veel honing op het eten zat? Onze kokkin op de Arendsburcht zei altijd dat je daar niet te kwistig mee mocht zijn.” Catherina kon het niet laten om in de lach te schieten. “Denk je echt dat ik let op de ingrediënten als ik eet?” “Barbaar,” zei hij, “als het zo zit dan ga ik nooit voor jou koken. Ik verknoei geen eten aan mensen die het niet kunnen appreciëren.”
Catherina keek hem geamuseerd aan. “Kan je wel koken?” “Twijfel je daar aan? Ik heb van kindsbeen in een keuken gestaan. Dat verleer je niet zomaar.” “En wat zou je dan voor me koken?” Hij hief de handen op terwijl hij terug ging zitten. “Je hebt je kans verspeeld.”
Ze wou hem overhalen om toch eens iets voor haar klaar te maken, maar besefte dan plots iets. Als alles ging zoals ze verwachtte, dan zouden hun wegen morgen uit elkaar gaan. Dan had het ook geen zin om het hem nog te vragen.
“Er is een grote kans dat we elkaar niet meer zullen terugzien, weet je,” zei ze, “als een van ons morgen beslist niet mee te varen naar Wails.” Griffith antwoordde niks en haalde een pak kaarten boven. “Heb je daar al eens aan gedacht,” vroeg Catherina, “ik zal teruggaan naar Lenion eens de onderhandelingen voorbij zijn - als die al zullen plaatsvinden - en jij bent van plan je aan te sluiten bij de rebellie in Wails. Als er een oorlog uitbreekt tussen Wails en Lenion zal het misschien jaren duren vooraleer ik terug naar je op zoek kan gaan. Hoe zal ik je nog ooit terugvinden?” “Het zal niet gemakkelijk zijn,” antwoordde Griffith terwijl hij zijn kaarten begon neer te leggen voor een spel solitaire. “Nee,” zei Catherina, “tenzij we dit conflict snel kunnen oplossen.”
“Zolang De Nechoir leeft, zal dat niet gebeuren,” zei Griffith resoluut, “dus laten we een plan opstellen: jij bestormt het Arendsnest, ik trommel onderweg de Welshe kroonprins op om te helpen en jij maakt Marcos van kant. Hoe klinkt dat?” “En ze leefden nog lang en gelukkig.” “Hoezee.” “Jeminee.”
Ze glimlachte. “Ik zal je niet terugzien, niet?” Hij antwoordde niet onmiddellijk. “Nee, ik veronderstel van niet,” zei hij, “zoals het er naar uitziet, zal ik moeten onderduiken. Als het niet is voor De Nechoir, dan wel voor de mensen die liever geen Woolf in het plaatje hebben.” “Ik wenste dat dat niet nodig was.” “Er is zoveel dat ik wens en niet krijg,” zei Griffith schouderophalend, “dat is de reden waarom we hier in de eerste plaats zitten.”
“Heb je er enig idee van wat De Nechoir zal doen als hij merkt dat de Megafor doorvaart naar Wails?” “Zijn billen dichtknijpen, veronderstel ik,” gromde Griffith, “als we in Wails opduiken, dan zal De Nechoir wel gedwongen zijn de onderhandelingen door te laten gaan. Hij zal er alles aan doen om die te saboteren, maar dat zal hem niet gemakkelijk vallen als zijn buurlanden hem op de vingers kijken.”
“En waar zal hij de onderhandelingen door laten gaan?” “Het Arendsnest hoogstwaarschijnlijk. Hij wil zoveel mogelijk indruk maken op zijn vijanden en aangezien het Arendsnest een joekel van een burcht is, lijkt me dat de aangewezen locatie.” “Dus als ik besluit door te varen, dan is de kans groot dat ik die fameuze burcht van je te zien krijg?” “Ik zal verdomd zijn als ik jou nog een voet aan boord van de Megafor laat zetten.” “Dat wil ik wel eens zien, meneertje.” Hij rolde met de ogen. “Je bent zo’n lastpost, weet je.” “Wie zegt het...”
“Wat mij vooral stoort aan die hele historie,” zei Griffith, “is dat Jean-Filip nu bij De Nechoir op de burcht zit. Het valt niet te zeggen wat De Nechoir met hem zal doen nu hij de jongen in handen heeft.” “Wat zal hij met hem doen?” vroeg Catherina. Griffith keek ernstig op. “Hetzelfde als met mij,” zei hij. “De Nechoir is indertijd uit zijn eigen land verbannen wegens een aantal schandalen. Schandalen van zedelijke aard, mag ik er wel aan toevoegen. Ik denk niet dat De Nechoir zoveel is veranderd in de tussentijd. De Bethune mag zich haasten met dat leger van hem of zijn zoon heeft het gehad.”
Catherina keek hem geschokt aan. “Meen je dat?” “Vergeet je soms hoe goed ik De Nechoir ken? Maar je moet je niet te erg ongerust maken. Neyrelle is er ook nog steeds en ze zal er alles aan doen om Jean-Filip te beschermen. Ze heeft niet zoveel macht over haar man, maar De Nechoir heeft de neiging snel zijn interesse te verliezen voor dingen waar hij moeite voor moet doen.” Catherina huiverde. “Die man is geen mens maar een monster.” Griffith zweeg.
Catherina zette haar kin op haar hand. Ze dacht even aan Jean-Filip en vroeg zich af hoe lang het was geleden dat ze nog aan hem had gedacht. Ze was ongerust over hem, maar lang niet zo erg als ze zou moeten zijn. Ze bedacht dat ze zich wel eens meer zorgen zou maken als er iemand anders in zijn plaats was geweest.
“Ik wenste dat alles anders was,” zei ze, “dat we terug konden beginnen met een schone lei en alles beter konden doen.” “Als je die kans kreeg, zou je waarschijnlijk toch weer alles hetzelfde doen,” bromde hij.
“Nee,” zei ze bedachtzaam, “sommige dingen zou ik anders doen…”
Griffith wou vragen wat dan wel, maar iets vertelde hem dat hij dat beter niet vroeg. “Ik weet wat ik anders zou doen als ik de kans kreeg,” mopperde hij, “ik zou vragen aan Montfort om zijn dochter ergens te vondeling te leggen en mij de zorgen te besparen.”
Catherina lachte. “Malle jongen...”
“Ben geen jongen, ben een vent.”
“Als jij de kans kreeg, wat zou je anders doen?” vroeg Catherina.
Hij haalde de schouders op. “Niet veel waarschijnlijk.”
“Kom nu, er moet toch wel iets zijn? Zou je nog naar Lenion zijn gekomen als je toen wist wat je nu allemaal weet?”
“Als ik toen wist wat ik nu allemaal weet? Ik veronderstel van wel...”
“Zou je niet in Wails zijn gebleven om je bij het verzet aan te sluiten? Ik kan me best voorstellen dat die naam van je een boel mensen had kunnen overtuigen om het kamp te kiezen van de Welshe kroonprins.”
“Misschien, maar er waren ook andere dingen die me noodzaakten om naar Lenion te komen.”
“Zoals?”
“Verplichtingen... Een belofte... En je vader... Je vader was degene die me meenam naar Lenion.”
“En ik ben blij dat hij dat heeft gedaan... Anders had ik je misschien nooit leren kennen.”
Hij antwoordde niks.
“Ik wou dat mijn vader nooit was gestorven,” zei ze zacht, “dan was jij bij ons op het kasteel blijven wonen en dan zou mijn oom me tenminste niet zoveel ellende hebben aangedaan.”
“Je zou ook Jean-Filip niet hebben leren kennen,” zei Griffith.
“Ja, maar daar prijs is me ook niet gelukkig over,” antwoordde ze.
Plots besefte ze dat ze het luidop had gezegd.
Griffith keek bruusk op.
“Wat?”
Ze beet op haar lip. “Niks. Ik zei maar wat.”
Hij fronste de wenkbrauwen. “Dat deed je niet. Wat bedoelde je daarmee?”
“Vergeet dat ik het heb gezegd,” zei ze stilletjes, “ik had het niet mogen zeggen.”
“Maar dat heb je toch,” zei hij scherp, “en ik wil het weten.”
Ze keken elkaar even stil aan.
“Griffith...”
“Wat?”
“Ik zal niet met Jean-Filip trouwen... Ik denk niet dat ik het nog kan...”
Even wist hij niet wat zeggen.
“Waarom?” vroeg hij dan zacht.
“Ik hou niet van hem.”
Griffith was zo ontzet dat hij niet eens wist wat hij moest denken.
“Ik dacht dat ik wel van hem hield, maar dat is niet het geval,” ging Catherina verder. “Ik denk dat ik ten hoogste blij was dat ik iemand van mijn eigen leeftijd had gevonden waar ik zoveel mee gemeen had.
Maar ik heb nooit van hem gehouden en ik denk ook niet dat hij van mij houdt. Hij ziet me ten hoogste als een aanwinst en van zodra we getrouwd zouden zijn, zou hij me als een last zijn beginnen beschouwen. Ik zou me nooit boven zijn verplichtingen als kroonprins hebben gesteld als we waren getrouwd, maar gelukkig zou ik evenmin zijn geweest.”
Griffith leunde achteruit op zijn stoel. Hij zag er ongemerkt bleker uit dan hij ooit had gedaan. “Wat betekent dat dan?” zei hij verward. “Wat betekent dat voor je huwelijk?”
Ze aarzelde. “Dat ik er niet mee zal doorgaan,” zei ze zacht, “ik kan niet met iemand trouwen als ik weet dat ik me daarmee in een nog grotere gevangenis opsluit dan die waarin mijn oom me had gestoken.”
Griffith schudde het hoofd. “Nee,” zei hij, “Jean-Filip zou je gelukkig maken.”
“Heel even veronderstel ik, maar je weet even goed als ik hoe zakelijk Jean-Filip is aangelegd. Ik denk niet dat het lang zou duren eer hij me de rug zou toekeren.”
“Nee, dat zou hij nooit doen!”
Catherina lachte even wrang. “Ben je daar heel zeker van, Griffith? Want zoals ik het zie ken je Jean-Filip veel te goed om niet te weten dat ik gelijk heb.”
“Nee!”
“Was het daarom dat je mij uitkoos, Griffith?” vroeg ze. “Omdat je wist dat ik ondanks alles mijn plicht zou blijven doen en een kroonprins nooit in diskrediet zou brengen? Omdat ik dit soort leven gewend was van bij mijn oom?”
“Nee,” zei hij, “geen moment heb ik daar aan gedacht.”
Hij greep haar handen. “Ik koos jou omdat je ongelukkig was bij je oom, omdat ik wist dat Jean-Filip je bij je oom weg kon halen. Ik wist dat Jean-Filip van je zou houden vanaf het ogenblik dat hij je zag en je altijd trouw zou blijven. Ik koos jou omdat je het verdiende.”
“Het was wreed van je,” zei ze.
Hij liet haar handen terug los.
“Niet elk verhaal eindigt zoals dat van Raul de Wolf,” zei Catherina zacht.
“Wat?” vroeg hij verward.
“Raul de Vervloekte,” zei Catherina, “jij zou dat verhaal moeten kennen. Het ‘eerste verhaal’ zoals ze die legende bij jullie in Wails noemen.”
“O, die Raul... Maar zijn liefde was van een andere soort dan die waar jij het over hebt.”
Catherina fronste de wenkbrauwen. “Was dat niet het verhaal van een man die door een fee werd omgetoverd in een wolf?”
“Het was het verhaal van een man die bang was zijn liefde te verscheuren.”
“Nee,” zei Catherina peinzend, “het was het verhaal van een liefde die alles overwint.”
Griffith wreef vermoeid over zijn gezicht. Hij kende die legende van Raul de Wolf. Het vertelde hem waarom het bloed in zijn aders gevaarlijk was en waarom hij er bang van moest zijn. Jarenlang had hij geprobeerd er tegen te vechten en hoe ouder hij was geworden hoe meer hij zich had afgevraagd hoeveel hij op de Raul in het verhaal leek.
Hij had gedacht dat hij er aan kon ontsnappen door haar te laten trouwen met een man die haar met goedheid en respect zou behandelen, maar als er ook maar iets waar was van wat Catherina hem had verteld, had hij haar eigenlijk tot een bestaan veroordeeld dat nog veel erger was.
“Het spijt me,” mompelde hij.
“Mensenkennis is soms niet je sterkste kant,” zei ze enkel.
“Wat wil je nu doen?” vroeg hij.
Ze haalde de schouders op. “Ik heb wilde fantasieën gehad: dat ik Jean-Filip hier zou ontmoeten en dat ik alles met hem zou uitpraten. Ik zou hem kunnen overtuigen het huwelijk af te zeggen en we zouden terugkeren naar Lenion. Maar dat zal nooit gebeuren. Jean-Filip is hier niet en bovendien zal hij me nooit laten gaan.”
Dat durfde Griffith niet te weerleggen.
“Er is echter een andere keuze,” zei ze zacht, “maar dan moet ik moedig zijn.”
Griffith staarde naar het spel solitaire en legde voorzichtig een kaart neer. “Ik denk niet dat die er is,” zei hij.
“Toch wel...,” zei ze, “als ik niet meer terugkeer naar Lenion.”
Hij schudde het hoofd. “Dat kun je niet,” zei hij, “dat zou betekenen dat je alles opgeeft dat je ooit hebt gekend of gehad.”
“Het zou ook betekenen dat ik mijn vrijheid terugkrijg,” zei ze zacht.
Even wist hij zich geen houding te geven. “Je weet niet waar je aan begint.”
“Nee, maar wist jij het wel toen je je land verliet?”
“Er waren redenen waarom ik Wails moest verlaten.”
“Nee,” zei Catherina, “er waren redenen waarom je naar Lenion wilde komen. Dat is een heel verschil. ...En ze waren niet allemaal politiek, Griffith, sommige waren persoonlijk...”
Hij fronste de wenkbrauwen. Wat bedoelde ze daarmee? Wat wist zij? Ze giste natuurlijk, maar toch... Ze was dichter bij de waarheid gekomen dan hij wilde. Misschien werd het tijd om terug te keren naar het schip...
Catherina keek broedend voor zich uit. “Ik heb je altijd iets willen vragen,” zei ze, “maar ik wist nooit of je me een eerlijk antwoord zou geven.”
“Zolang het maar niks persoonlijks is,” gromde hij.
Ze glimlachte. “Als mijn vader was blijven leven,” zei ze, “zou je dan bij ons op het kasteel zijn gebleven?”
“Ik veronderstel van wel,” antwoordde hij, “waarom?”
“Niks bijzonder, ik vroeg het me gewoon af. Toch. Het is gek als je bedenkt dat we samen zouden zijn opgegroeid.”
Hij speelde zwijgend verder.
“Griffith, vind jij mij een mooie vrouw?” vroeg ze plots.
Verrast antwoordde hij: “Ik veronderstel van wel, hoewel schoonheid relatief is. Karakter heeft er ook wel mee te maken.”
“Maar ben ik mooi in jouw ogen?”
Hij keek haar een beetje dwaas aan. Even had hij moeite om de vraag te omzeilen, maar tenslotte zei hij: “Doet dat er aan toe?”
“Tuurlijk wel! Antwoord nu maar.”
“Mag ik weten waarom?” vroeg hij spottend.
“Je probeert me te ontwijken!”
“Wees daar maar zeker van!”
“Griffith!”
“Ik ga daar echt niet op antwoorden, Catherina! Vergeet het maar.”
“Griffith,” zei ze ernstig, “als wij samen waren opgegroeid, dan denk ik dat er een reële kans was geweest dat wij met elkaar waren getrouwd.”
“Dat kan je op je buik schrijven.”
“Waarom? Waarom zou je niet met mij zijn getrouwd?” vroeg ze uitdagend.
“Omdat… Wacht even, laat me even nadenken voor ik daar iets op antwoord.”
“Je bent echt niet van plan om me een antwoord te geven, niet?”
“Als je dat maar weet,” grijnsde hij.
“Je bent een eikel.”
“Dat zijn alle mannen, liefje.”
Ze gooide haar armen in de lucht. “Aan momenten als deze merk ik dus dat ik niet voor de verkeerde heb gekozen,” zei ze.
Hij lachte. “Ik ben nooit kandidaat geweest.”
“Nee,” zei ze nadenkend, “je hebt jezelf nooit veel kans gegeven.”
Als ze het niet op dat toontje had gezegd had hij gedacht dat ze een grap maakte, maar nu was hij op zijn hoede. Hij kon beter doorgaan…
“Griffith,” zei Catherina plots, “er is iets dat ik je nog wou zeggen nu we alleen zijn.”
Griffith staarde naar het spel solitaire en zag dat de zwarte heer openlag. Hij huiverde. “Wel,” zei hij, “zeg in ieder geval niks waarvan je later spijt gaat krijgen, prinses.”
Zijn stugheid verraste haar en ze aarzelde.
“Ik wou je enkel danken, Griffith.” Hij grijnsde gevoelloos en zei: “Voor wat? Voor al die keren dat ik je uit de nesten heb geholpen? Ik herinner me nochtans een juffertje dat er een tijd geleden moeite mee had toe te geven dat ze een lastpost is.”
“Nee...”
Hij verstijfde. Ze wou zijn hand vastnemen, maar hij stond haastig op en greep zijn jas. “Ik denk dat ik maar eens opstap.”
“Griffith, nee!”
Even bleef hij bewegingsloos staan. Dan veegde hij gehaast het kaartenspel samen zonder te durven kijken naar de afbeeldingen erop.
“Catherina,” zei hij aarzelend, “je vader betekende heel veel voor me. Veel van wat ik voor jou heb gedaan, heb ik voor hem gedaan. Maar ik lieg als ik zeg dat ik het enkel voor hem heb gedaan. Je bent een integer en wonderbaarlijk meisje - en vrouw. En ik ben blij dat ik je heb gekend...”
“Nee, dat was niet wat ik wou zeggen.”
Hij wuifde ongeduldig met zijn hand en stak het kaartspel weg.
“Wat het ook is, het kan wachten tot morgen. Ik hoor liever geen vaarwels nu.”
Hij deed een stap.
“Nee, dat is het niet,” zei ze.
“Morgen!” zei hij.
Hij beende wijd door de kamer, keerde dan even terug om haar een kus op haar voorhoofd te geven en ging dan weer door.
“Ik wilde je danken, Griffith...” Hij liep verder tot aan de deur. “...voor de liefde die je altijd hebt gevoeld en die je zoveel pijn heeft gedaan.”
Bruusk kwam de zwarte man tot staan. “...Wat?”
Ontnuchterd keek hij over zijn schouder naar haar. Ze keek hem ernstig aan.
“Ben je gek, vrouw,” zei hij, “waar heb je het over?”
“Kijk me niet zo aan, Griffith, je hebt me gehoord.”
“Het spijt me,” zei hij voorzichtig, “ik denk niet dat ik helemaal kan volgen.”
Haar blik overtuigde hem van het tegendeel. “Ik ben niet blind, Griffith.”
Even aarzelde hij tussen doorgaan en blijven, maar hij kon niet tot een besluit komen.
“Ik heb je bezig gezien, Griffith,” zei Catherina terwijl ze opstond en naar hem toeging, “je kunt van die dingen doen die totaal geen steek houden. Maar ik begin je langzamerhand te kennen en je kunt me niet meer zo gemakkelijk van de wijs brengen. Ik heb het begrepen.”
Hij sloot de deur en liet zijn jas zakken. Hij zou dit moeten uitvechten.
“Catherina,” zei hij ongelukkig, “als je me wou danken voor alles dat ik voor je heb gedaan, doe het dan niet op deze manier. Zwijg liever.”
Ze keek hem ongelovig aan. “Zwijgen? En wat ga jij doen nu ik er over ben begonnen? Blijf jij je…,” ze aarzelde, “blijf jij jezelf ontkennen, want zoals ik het zie heb je jezelf nooit een kans gegeven met mij.”
“Ik heb geen kans nodig,” snauwde hij vijandig, “ik heb dit nooit gewild.”
“Hoe kan je zoiets zeggen als je zoveel…” Maar hij onderbrak haar bars. “Zo is het wel genoeg, Catherina. Tot daar en niet verder.”
Maar dan keek hij in haar grote, onschuldige ogen en werd hij radeloos.
“Verd… Het spijt me, zo bedoelde ik het niet.”
Verveeld stak hij zijn handen in zijn zakken en leunde tegen de muur aan.
“Ik weet niet waarom juist jij,” zei hij ernstig. “Er zijn misschien genoeg redenen op te noemen, maar ik weet niet hoe het juist zo ver is kunnen komen. Ik weet niet... Ik ben geen man om me door zo’n stommiteiten te laten strikken. Ik dacht… dat het wel voorbij zou gaan als ik je niet meer zou zien. En toen dat niet gebeurde, dacht ik dat het wel zou overgaan als je zou trouwen.
Ik zweer bij de goden dat ik nooit had gedacht dat het zo zou uitdraaien.”
Ze kwam voor hem staan. Ze wist wat er door hem heenging en hoewel ze het er niet helemaal mee eens was, begreep ze zijn ellende.
“Hoe lang al, Griffith?”
Hij beet even op zijn tanden. “Langer dan een man kan uithouden.”
“Hoe lang al, Griffith?”
Hij schudde het hoofd. “Ik weet het niet, jouw hele leven lang misschien.”
“Maar waarom? Waarom heb je er nooit iets van willen zeggen?”
“Catherina, je weet niet wat ik ben, wat ik zou doen als ik… Ik ben graag bij je, maar je bent te verschillend van me. Ik zou je kwetsen.”
En dan dacht hij terug aan hun eerste ontmoeting: “Catherina, je gruwde van me.” En ze wist dat dat waar was.
Hij zuchtte en liet zijn hand over haar wang gaan.
“Ik ben misschien de dorpsgek dat ik net moet vallen voor de vrouw die ik niet krijgen kan, maar ik draag het tenminste met zelfrespect. Het spijt me alleen dat je het te weten bent gekomen, want dat maakt het alleen maar ondraaglijker.”
“Griffith…”
“Catherina, toen De Nechoir me gevangen hield op zijn schip en me folterde, wist ik niet of ik daar nog levend uit zou geraken. Ik dacht dat ik zou sterven en toch hield ik het altijd een dag langer vol. Omdat ik aan jou dacht, omdat je bij mij was. In een zekere zin redde je me het leven. Maar tegelijkertijd kan ik het niet verdragen dat je zou zien wat ik ben. Je bent een vriendin, liefste, en tegelijkertijd de demon waar ik niet tegen kan vechten.”
Catherina zag eruit alsof ze ging huilen en strekte haar hand naar hem uit. Hij hield haar hand geschrokken tegen en zei: “Niet doen, Catherina. Ik hoef jouw medelijden niet, en zeker niet op die manier.”
Ze trok haar hand weg en sloeg de ogen neer. “Doet dat pijn?” vroeg ze zacht. “Ik veronderstel van wel…,” zei hij toonloos.
“Ik weet natuurlijk niet veel van… dat soort zaken,” zei ze aarzelend.
“Zwijg er dan over,” gromde hij. “Je zal met Jean-Filip trouwen. Niet omdat het moet, maar wel omdat hij je behoorlijk zal behandelen.”
“Maar…”
“Geen ‘maar’. Ik zal me niet laten beklagen, dus bespaar me het.”
“Griffith…,” zei ze zacht, “ik zal niet met Jean-Filip trouwen.”
Hij fronste de wenkbrauwen. “Catherina…”
Catherina legde haar handen om zijn gezicht. “Ik hou niet van hem,” zei ze zacht.
“Dat mag je niet zeggen,” mompelde hij, “hij zal je gelukkig maken en dat is meer dan ik van mezelf kan zeggen.”
“Ik hou niet van hem en jij bent de reden,” fluisterde ze.
Ze aarzelde een moment en ging dan op haar tenen staan. Even wist ze niet wat doen. Ze had in heel haar leven alleen nog maar Jean-Filip eens sporadisch gekust en voor de rest had ze het nooit meegemaakt. Maar dan vonden haar lippen de zijne en wist ze dat ze zich niets hoefde af te vragen.
De adem stokte hem in de keel. Hij merkte dat hij haar bij haar middel had vastgenomen, maar op dat moment gingen er zoveel sensaties door hem heen dat het het enige was dat hij echt besefte. Momentenlang slingerde hij tussen zijn ontzetting en zijn verlangen haar vast te blijven houden.
Dan kwam hij tot het besef dat hij haar aan het kussen was en ging er een schok door hem heen. Hij deinsde weg en liet haar los.
Met moeite herwon hij zijn kalmte. “Ik neem geen fooien, Catherina,” zei hij.
Een moment lang keek ze hem ontdaan aan en dan realiseerde ze zich pas wat hij had gezegd. “Griffith, nee,” smeekte ze.
“Dacht je echt dat ik zo’n sukkel ben, liefje,” zei hij, “dat ik op m’n twee poten moet gaan staan als het bazinnetje roept?”
“Griffith, zo bedoelde ik het niet,” zei Catherina zacht.
“Zo lijkt het anders wel.”
“Griffith, je weet dat dat niet waar is.”
“Wat? Wat waar? Dat je denkt dat ik maar moet springen als jij het zegt?”
“Dat is onzin!”
“Onzin? Ik zal je zeggen wat onzin is. Dat je denkt dat je mij ook maar een beetje kunt vatten! Ik ben mijn eigen man! Ik ben niet van jou! Gebruik een ander maar als hobbelpaardje als je er toch zo op gebrand bent jezelf te vermaken, maar niet mij.”
“Wil je wel eens naar jezelf luisteren,” zei Catherina onbeheerst, “weet je eigenlijk nog wel wat je aan het zeggen bent?”
“Wat? Wat? Is het ineens allemaal minder waar omdat ik het zeg? Denk je ineens dat ik het soms niet begrijp?”
“Wat begrijp? Ik denk dat je anders erg probeert het niet te begrijpen.”
“Er is niks te begrijpen! Ik weet maar al te goed welk spelletje jij speelt!”
“Ik speel geen spelletjes!”
“Ik ben niet jouw hoer,” brulde hij in haar gezicht.
Voor ze het doorhad, sloeg ze hem furieus in het gezicht omdat hij niet wilde luisteren. Weeral. Ze begon te denken dat het een manie van haar was.
Angstvallig keek ze hem aan. “Griffith…” Met ingehouden woede keek hij haar aan. Even dacht ze dat hij haar zou vermoorden, maar dan rukte hij de deur open. Ze wou hem tegenhouden, maar hij schudde haar los. Met slaande deuren verliet hij de herberg. Huilend bleef Catherina achter.
De Megafor vertrok twee dagen later nadat er voldoende nieuwe voorraden waren ingeslagen. De scheepsjongens en Catherina’s dienstmeisjes gingen van boord en zouden met het eerstvolgende schip terugkeren naar Lenion. Tien zeelui hadden besloten achter te blijven omdat ze het te riskant vonden om door te varen naar Wails, maar de overgrote meerderheid was gebleven. Iedereen was van mening dat ze moesten afmaken waar ze aan waren begonnen, al betekende dat dat ze misschien nooit meer zouden terugkeren naar Lenion. En natuurlijk was er nog altijd dat meisje waarvoor iedereen door het vuur wilde gaan.
Ook de bootsman bleef aan boord, maar er was iets aan hem veranderd sinds ze uit Verona waren vertrokken. Hij keek geen enkele keer meer om naar Catherina en was altijd koel in haar buurt. Tegelijkertijd was hij ook een stuk heethoofdiger geworden en dan voornamelijk tegen Rowland. De twee Welshen staken hun antipathie voor elkaar niet meer onder stoelen of banken en het scheelde dikwijls geen haar of ze waren elkaar aangevlogen. Het was alleen een kwestie van tijd vooraleer er slagen zouden vallen.
Voorlopig was Rowland gelukkig nog te bang van de bootsman om hem iets te maken en tot die tijd hield Griffith zich ook in. Toch was Griffith bruusker dan anders, zelfs als Rowland niet in de buurt was. Het was alsof hij bang was van iets, dacht Thomas.
In de tussentijd voeren ze recht op Wails af. Dat zorgde voor extra spanningen op het schip die de problemen met de bootsman wat op de achtergrond schoven. Niemand wist wat hen te wachten stond als ze de Welshe wateren zouden binnenvaren en tegelijkertijd was iedereen bang voor de mogelijkheden. Zelfs Thomas had een wee gevoel in zijn maag en dacht dat het deze keer wel eens niet in orde zou komen.
Twee dagen voor het einde van de reis zaten de zeelui zich te bedrinken op het dek. Niemand voelde zich echt uitgelaten en als de muziek er niet was geweest, had je kunnen denken dat er iemand was begraven. Rowland en Griffith waren ook aanwezig, maar negeerden elkaar. Er hing een angstige spanning in de lucht die leek te wachten op een ontlading.
“…laatste keer viel dat ook zo…”
“…meeuwen pikten z’n verdomde kop open voordat we met de sloep bij hem waren.” “…dacht dat we deze keer meer geluk zouden hebben.”
“Zo is het niet.”
“…geef die fles ‘es…”
“…vraag me af waar die onderhandelingen goed voor waren,” klonk het aan de andere kant van de kring.
“Kan een afleidingmanoeuvre zijn geweest...”
“...Ik had liever dat we terugkeerden.”
“Overmorgen weten we meer...”
Rowland wreef over zijn oog en zei tegen Thomas: “Weet je, ik had nooit gedacht dat we nog ooit naar Wails zouden varen. Ik dacht dat het Verona zou zijn en daarmee gedaan.” “Je bent niet de enige die dat dacht. Als ik geweten had dat we zo met de borst bloot naar Wails zouden varen, had ik ook wel eens twee keer nagedacht voor ik aanmonsterde op de Megafor voor deze reis.”
“Ik heb een klerenacht gehad in Verona, man, toen ze me zeiden dat we zouden doorvaren. Ik snap best waarom het moet, maar ik doe het in mijn broek.” “Dat doen we allemaal,” antwoordde Thomas. “Ik blijf mezelf maar wijsmaken dat ik me over niks druk maak, maar dat ga ik niet lang meer volhouden.”
“Je hebt er echt het schijt aan, is het niet?” zei Thomas. “Ik heb m’n reeks zeeslagen er al op zitten,” antwoordde Rowland, “maar dit is gewoon naar Wails varen zonder te weten wat ons te wachten staat.” “Mh, als het een troost mag wezen, ik denk niet dat De Nechoir de ballen heeft om op ons te schieten.” “Ik mag het hopen,” zuchtte Rowland, “want dit is niet de manier waarop ik naar Wails hoopte terug te gaan.”
Rowland passeerde Thomas een fles rum. “Wat heb jij gedaan in Verona?” vroeg Rowland. “Me de bibbers gezopen,” lachte Thomas, “van alle dingen die ik kon doen...” “Ik denk dat we er allemaal wel van hebben geprofiteerd.” Thomas knikte. “Ik denk niet dat iemand er zich ooit aan had verwacht dat we zouden doorvaren naar Wails. Al bij al verschiet ik er nog van dat er niet meer mensen zijn achtergebleven.” Rowland dacht daar even over na. “We moeten allemaal flink op ons hart zijn getikt dat we de prinses niet in de steek willen laten...”
Op de achtergrond had Brel in de tussentijd een vrolijker deuntje ingezet. De zeelui begonnen te zingen en Thomas luisterde er afwezig naar. De bemanning was niet meer dezelfde als in de tijd van kapitein Montfort, maar die stemwisselingen op de vooravond van een slag nog wel. Het was een manier om niet aan hun angst te hoeven denken. Ze wisten dat als het tot een treffen zou komen, sommige van de maats het niet zouden overleven. Het kon zelfs zijn dat ze het allemaal niet zouden overleven, maar de muziek zorgde er voor dat ze er deze avond tenminste niet aan hoefden te denken.
Thomas probeerde zich te herinneren hoeveel zeeslagen hij al had meegemaakt in zijn leven. Een paar onder Montfort en zeker een vijftiental sinds hij opnieuw voor de hertogin was beginnen werken. Geen daarvan was ooit mooi geweest. Gelukkig was de Megafor een goedbewapend en snel schip. Uit ervaring wist Thomas dat de Welshe driemasters logge schepen waren die niet half zo goed konden manoeuvreren als de Megafor. De Megafor had op haar snelheid en wendbaarheid alleen al meer dan de helft van alle zeeslagen gewonnen.
Thomas keek naar de lawaaierige zeelui. De rum was hem wat naar de kop gestegen en het begon hem moeite te kosten wakker te blijven. Even knikte zijn hoofd en dan schoot hij weer wakker. Het was een zware dag geweest en dan was het maar wat normaal dat de drank op zijn systeem sloeg. Hij schudde het hoofd en sloeg tegen zijn gezicht.
“Heef me vrind Thomas het zandmannetje gedag gezegd?” grijnsde Rowland. “Ja,” antwoordde Thomas, “hij zei dat m’n klokje afgewonden was.” “Tijd voor een nachtmutsje!” zei Rowland enthousiast en hij stopte hem een nieuwe fles in de handen. “Nog even en het klotst hierbinnen in plaats van daarbuiten,” zei Thomas. “Niks zo mooi als een zeeman die een ode doet aan de zee over de reling van z’n schip.” Thomas voelde dat dat wel eens niet meer lang zou duren.
De oude man probeerde uit te maken wat hij zou doen en zag ineens Griffith zitten. De bootsman zat glazig voor zich uit te staren en fronste af en toe zijn voorhoofd. Thomas veronderstelde dat hij even uitgeteld als hij was en besloot hem wat gezelschap te gaan houden.
Om een of andere reden moest Thomas denken aan Catherina terwijl hij op Griffith afstapte. Sinds Verona had Thomas haar niet meer in de buurt van de bootsman gezien, in feite zelfs haast niet meer buiten haar kamer. Ze had te kennen gegeven dat ze liever had dat niemand meer in de omgeving van haar kajuit kwam en ze kwam alleen naar buiten voor de maaltijden.
Thomas maakte aanstalten om naast Griffith te komen zitten. Griffith schoof wat op en keek wazig toe hoe de oudere man zich naast hem neerplofte. Hij dronk een teug van zijn fles. “Je bent dronken,” gromde Thomas nadat hij Griffith een tijdje had bekeken. “Dat zegt iemand die er net vijf minuten over deed om naast me te komen zitten.” Thomas mopperde wat. “Het probleem met die rum is dat ze ze zwaarder maken dan in mijn dagen.” “De rum is hetzelfde gebleven, ouwe man, je kunt ‘m gewoon niet meer ophouden.”
Thomas snoof en mompelde iets waarin het woord ‘snotneus’ de grootste nadruk kreeg. Griffith reageerde er niet op, ofwel omdat hij het niet hoorde ofwel omdat het hem niet interesseerde. Het aantal lege flessen aan zijn voeten had er wellicht ook wel wat mee te maken.
“Ik had nooit gedacht dat je een zuipschuit was,” gromde de oudere man. “Wel, het is nodig,” zei Griffith en hij nam weer een teug van de fles rum. “Ben je bang voor wat er in Wails gaat gebeuren?” vroeg Thomas. Griffith dacht even na en zei dan: “Neuh, niet echt. Ik ben onsterfelijk.” Thomas glimlachte en trok de fles rum uit zijn handen om er van te drinken. Dan gaf hij de fles terug. “Juist, daarom dus dat je zoveel moet hijsen.”
“Bedoel je daar iets mee,” zei de bootsman strijdlustig. “Hey, ho, kalm maar.” “Bemoei je niet met mijn zaken, ouwe vent,” zei de bootsman vijandig. “Deed ik ook niet. Rustig maar weer.”
Griffith grauwde en drukte de fles rum in zijn handen. “Hier, als er één ding is dat jou je kop kan doen houden is het dat wel.” Thomas keek met kleine oogjes naar de fles. “Jou bevalt het gewoonweg niet als ik ‘es iets over je zeg,” mompelde Thomas. “Da’s net als met Catherina. Naar haar luister je ook nooit.” Griffith haalde de schouders op en antwoordde niks.
“Dat doet me er aan denken,” frazelde de ouwe man, “waar zat jij de hele nacht toen we in Verona waren? Heb je eindelijk eens een hoer uitgeprobeerd?” Griffith spande zijn spieren, maar beheerste zich op een of andere manier toch. “Mag ik rust ja?” “Tuurlijk mag je, jongen,” baste Thomas, “daar dient dat derde been voor.”
Griffith stond op het punt te snauwen dat hij dat niet bedoelde, maar Grote Bram kwam ertussen. “Denk je dan dat er zijn die hem moeten hebben met die greilige kop van ‘m?” “Wat?” zei Griffith versteld, maar Thomas was hem te snel af. “Geen idee, maar ik denk hij ze wel stuk voor stuk ziet zitten. Bovendien doet geld wonderen.” Grote Bram ginnegapte.
“Kunnen jullie je kop ‘es houden,” zei Griffith woest. Thomas en Grote Bram leken niet op te merken dat Griffith meer dan geïrriteerd begon te geraken. Ze leunden dronken tegen elkaar aan en Grote Bram zei daas: “Ik denk dat als je ’m laat doen, hij zou proberen om op ze allemaal te zitten. Uiteindelijk zal er wel eentje tussen zitten die ‘m moet hebben.” “Zou ie ook de lelijke proberen?” “Allemaal!” “Allemaal? Ho-ho,” grijnsde Thomas, “niet overdrijven, allemaal behalve eentje.” “O ja, sht, die niet, neuh, daar moet je van afblijven, nee. Bootsman: afblijven daarvan.”
Griffith ontblootte zijn tanden. “Wat wil je daarmee zeggen.” “Precies wat ik zeg,” zei Grote Bram dronken, “dat je van ons prinsesje moet afblijven.” Griffith greep Grote Bram bij de kraag: “Wil je soms zeggen dat ik niet goed genoeg ben voor haar?” Grote Bram lachte: “Denk je dat je een prins bent soms?” Hij peuterde aan Griffiths vingers en toen hij niet loskwam viel hij op de grond. Gierend van het lachen bleef de zeeman liggen.
“Is het soms omdat ik te grotesk voor haar ben?” Griffith trok aan het hemd van Grote Bram en schudde de man dooreen. “Ik heb haar vader gekend! Ik had met haar kunnen trouwen!” “How, how, bootsman.” Thomas nam Griffith bij de arm en probeerde hem los te maken van Grote Bram. “Niet uit je nek kletsen. Ons slag mensen slaapt met hoeren, niet met dames.” Griffith schudde Thomas los. “Wat weet jij?” snauwde de zwarte man en Thomas schrok achteruit. Hij had nog nooit meegemaakt dat Griffith kwaad op hem was. “Wat weet jij van mij of Catherina?”
Rowland stond ineens achter hem. “Wat wij weten is dat ze je gore kop niet meer wil zien,” zei de Welsh. Rowland had Catherina’s naam opgevangen en dat was voor hem reden genoeg om haar verdediging op te nemen. Griffith keek met een ruk naar hem om. “Jij!” Rowland stond op een zelfzekere, dronken manier voor hem. “Ik heb altijd wel gedacht dat er op een gegeven moment iets zou gebeuren dat ze genoeg van je zou krijgen. Maar je moet er echt wel met een serieuze hamer op hebben geslagen dat ze je niet eens meer ziet staan.”
Griffith greep Rowland vast bij de kraag. “Dat moet ik me niet laten zeggen door een vent die zijn vrouw en kinderen in Wails heeft achtergelaten.” “Ik ben tenminste zelf weggegaan en niet buiten gegooid zoals jij.” Meer had Griffith niet nodig om hem een mokerslag van jewelste te geven. Rowland keilde tegen het dek en bleef even versuft liggen.
“Wow bootsman,” zei Sus, maar Griffith duwde hem opzij. Thomas wou hem vastgrijpen, maar zag op dat ogenblik ook een van de zeelui weglopen, wellicht om de kapitein te waarschuwen. Thomas aarzelde en besloot dan de zeeman achterna te gaan. Als Paulis nu hoorde dat Griffith slaags was geraakt met een van zijn mannen kon het hem zijn nek kosten.
Rowland zag Griffith aankomen en greep snel zijn mes. Griffith was te woest om zich daardoor te laten tegenhouden en trok zijn eigen mes. De zeelui deden snel een stap achteruit en wisten even niet wat doen. Ze probeerden de twee vechtersbazen te kalmeren, maar noch Griffith noch Rowland leek naar hen te luisteren. Ze cirkelden om elkaar heen en dan viel Rowland aan.
Een gevaarlijk messengevecht begon en de zeelui schreeuwden het uit. Het lawaai was tot onderdeks te horen en Catherina kwam uit haar kajuit. Ze fronste het voorhoofd. Dan hoorde ze Griffiths en Rowlands naam en begreep ze wat er aan de hand was. Ze snelde de trap naar het bovendek op en bleef even staan om te kijken. Ze zag dat Griffith, Rowland had ontwapend en dat hij hard op hem aan het inslaan was.
“Griffith! Nee!” riep Catherina. Wellicht hoorde hij haar niet door het geroep van de zeelui. “Griffith!” Ze wrong zich tussen de mannen in. Rowland bood wat weerwerk, maar het was duidelijk dat Griffith de bovenhand had. Catherina bleef even staan aan de buitenkant van de cirkel. Ze wist niet zeker wat ze moest doen en keek naar de mannen om haar heen. Ze wilden het gevecht ook stoppen, maar ze waren te bang van Griffiths blik om hem tegen te houden.
Rowland viel tegen het dek. Catherina wist dat ze dan moest reageren. Snel sprong ze op Griffith af en riep: “Nee! Stop ermee!” In alle andere omstandigheden was haar stem misschien genoeg geweest om hem te stoppen, maar niet nu. Hij was dronken en de razernij maakte hem doof. Hij voelde iemand aan zijn arm rukken en reageerde furieus. Hij gaf haar zo’n vuistslag dat ze twee meters naar achter vloog en niet meer rechtkwam. Griffith sprong over haar heen en greep Rowlands mes dat naast haar lag. Catherina gaf een schreeuw. Ze zag de moordlust op zijn gezicht en sloot doodsbang de ogen.
Op dat moment reageerden de zeelui terug. Snel sprongen ze op Griffith af en grepen zijn arm vast voor hij haar kon neersteken. Woest weerde de zwarte man zich, maar de mannen lieten hem niet meer los. Ze gooiden hem neer en pinden hem tegen het dek.
“Hou hem in bedwang,” zei een autoritaire stem dan en plots stond de kapitein tussen hen in. De kapitein ging naast Catherina staan en hielp haar voorzichtig overeind. Catherina bleef duizelig staan en raakte haar gezicht aan. De kapitein gaf haar bezorgd een zakdoek en toen pas merkte ze dat ze hevig uit haar neus bloedde. Ze keek geschokt naar Griffith omdat ze besefte dat hij het was die haar had neergeslagen.
De kapitein liep dan op Griffith toe. Hij liet de zeelui de bootsman terug op zijn voeten zetten en keek hem vernietigend aan. “Jij weer,” zei Paulis ijskoud. “Ik ben die buien van jou meer dan zat.” “Kapitein,” zei Sus voorzichtig, “het was Rowland die ermee is begonnen.” Paulis greep Griffiths gezicht vast. De zwarte man zag er nog steeds dreigend uit, maar nu hij door twee mannen werd vastgehouden, was hij wat gekalmeerd. “Ik denk dat dat nog maar weinig verschil uitmaakt. Dat is de laatste keer dat je de orde nog verstoort aan boord van dit schip...”
Dan keerde hij zich om naar de zeelui. “Ik dacht dat ik aan het begin van deze reis meer dan duidelijk had gemaakt wat er zou gebeuren als er iemand een vinger uitstak naar de vertegenwoordiger van koning de Bethune.” Eensklaps was iedereen stil. “Ik heb daarbij ook duidelijk gemaakt dat ik geen uitzonderingen zou dulden.” Paulis keek Griffith terug aan. “Je bent altijd een goede bootsman geweest, maar de maat is nu vol. Je hebt de laatste tijd bewezen dat je je rang niet meer erg hoog aanslaat en ik denk dat het duidelijk is dat je je voorbeeldfunctie als officier niet meer kunt uitvoeren...
Ik onthef je hierbij van je post voor de rest van de reis. Löven zal je verantwoordelijkheden overnemen voor zolang het nodig is en in de tussentijd kun jij wat gaan afkoelen in het cachot.” De zeelui stonden stil toe te kijken. Iedereen stond achter de bootsman, maar ze moesten toegeven dat ze het de laatste tijd moeilijk hadden met zijn opvliegendheid. De manier waarop hij Catherina te lijf was gegaan, had hen allemaal geschokt en niemand wilde weten wat er zou zijn gebeurd als ze hem zijn gang hadden laten gaan. Misschien zou het nog niet zo slecht zijn als Griffith eens tijd kreeg om te bezinnen.
Griffith begon op dat moment ook te beseffen wat er was gebeurd. Paulis’ woorden deerden hem niet, maar hij keek aarzelend naar Catherina. Haar gezicht zat onder het bloed en ze leek in shock te zijn. Toen hun blikken kruisten, sloeg hij de ogen neer. Paulis gaf het bevel Griffith weg te brengen en twee zeelui sleepten hem mee.
Thomas keek hem aarzelend na en keek dan naar Catherina. Het meisje ontweek zijn vragende blik en beperkte zich tot het deppen van haar bloedneus. Thomas wou iets tegen haar zeggen, maar zodra hij op haar afstapte, keerde ze zich om en liep weg. Thomas vroeg zich af wat dat kon betekenen.
Thomas wilde in eerste instantie Griffith niet achterna gaan, maar deed het toch. Hij daalde af in het schip en liep naar de plaats waar het cachot was. Het cachot was een donkere en vochtige ruimte, niet bepaald een plaats waar je graag zou vertoeven. Toen Thomas er aankwam, was Griffith er al in opgesloten en zag hij hem leeg voor zich uitkijken. Er lag iets onwezenlijks over de zwarte man, alsof hij niet kon vatten wat er was gebeurd.
“Griffith,” fluisterde Thomas, maar de zwarte man keek niet op. “Griffith, alsjeblieft, zeg me in hemelsnaam dat je haar geen kwaad had willen doen.” Er kwam geen antwoord. “Griffith, ik begrijp het niet,” zei Thomas, “ik dacht dat ze je alles was. Je zou haar hebben vermoord als je mannen niet waren tussengekomen. Griffith, waarom heb je haar pijn gedaan?”
Er kwam geen enkele reactie. Griffith bleef doods voor zich uitkijken, de ogen wijd opengesperd. De oude man begreep dat hij geen antwoord zou krijgen en keerde zich zuchtend om. Terneergeslagen verliet hij het cachot.
Griffith bleef alleen achter. In het cachot was er niks anders te horen dan het binnensijpelende water en het klotsen van de zee. Niks leek te leven in de donkere man en toch dacht hij na. Hij dacht terug aan die avond - die andere avond in Verona - toen hij was teruggekomen naar de herberg waar ze zou overnachten.
Hij had de hele avond liggen zwerven doorheen de stad. Het had geregend, maar hij had het nauwelijks gemerkt. Het was alsof hij iemand anders was geworden, iemand die zijn zin voor het leven had verloren.
Hij had geen ruzie met haar willen maken en hij kon het niet verdragen dat hij dat wel had gedaan. Hij wist dat hij het zichzelf niet zou vergeven als ze gekwetst was, maar begreep niet goed wat er in haar omging. Toch moest hij zichzelf dwingen om het wel te begrijpen, als hij terug naar de herberg wou gaan om de plooien glad te strijken. Dus begon hij na te denken en terwijl hij begon na te denken over wat er in haar omging, begon het hem te dagen... en het gevoel was afschuwelijk.
Hij weigerde en accepteerde tegelijkertijd wat ze had aangeboden. Hij begreep wat ze wilde, maar kon niet begrijpen waarom. Ze moest toch weten dat als hij haar aanvaardde, hij haar zou kapotmaken? Het bloed in zijn aders was gewelddadig. Het lag in zijn aard om te vernielen wat hij liefhad.
Bovendien leek het hem vreemd dat ze hem boven iemand als Jean-Filip zou kiezen. Jean-Filip was in zijn ogen altijd de geschikte echtgenoot voor haar geweest. De prins was eerlijk en knap, niet wanstaltig en verdorven zoals hijzelf. De jongen zou haar verheffen boven alle andere vrouwen uit.
Hij was bang in haar plaats voor wat er zou gebeuren als ze haar verloving met Jean-Filip op deze manier verbrak. Ze zou al haar kennissen verliezen, ze zou gemeden en vernederd worden, de Bethune zou wellicht haar titel en bezittingen verbeuren. Niemand zou begrip opbrengen voor een adellijke vrouw die zich vergooide aan een Welshe vluchteling, zeker niet als die ook gezocht werd door het Lenioonse koningshuis.
Hij wou dat alles terug bij het oude was, dat hij haar vriend was en niets meer. Maar hij wist niet hoe dat nog mogelijk was nu ze had begrepen wat er in hem omging. Hij probeerde een uitweg te vinden, maar stootte telkens weer op zichzelf. Wat kon hij doen om haar niet te verliezen? Hij kon niet doen wat ze wilde dat hij deed. Het beest in hem was sterker dan hijzelf en hij zou haar verscheuren als hij even toegaf aan zichzelf. Hij wist anderzijds ook dat als hij haar zou kwijtraken, hij ook zichzelf zou vernielen.
Hij keerde terug naar de herberg zonder eigenlijk te weten wat hij wilde. Hij was doorweekt van de regen en moe van de ellende, maar hij wist dat het iets was dat hij moest doen. Hij bleef even in de hal aarzelen voordat hij naar boven ging. Hij klopte aan en wachtte op het antwoord. Toen ze opendeed voelde hij de moed in zijn schoenen zakken.
“Ik kan het niet, Catherina…”
Ze had geknikt en hem mee naar binnen genomen. Hij deed zijn doorweekte vest uit en ze haalde een handdoek achter het scherm. Hij begon met zijn ondervest uit te trekken, maar dan werd het teveel. Hij sloeg zijn hand voor zijn gezicht en liet een rauwe snik.
“Griffith,” zei Catherina zacht.
“Laat me met rust,” had hij geantwoord terwijl hij balanceerde tegen het huilen aan. Ze knikte.
Het druppen van zijn vest was het enige dat weerklonk de volgende minuten.
“Wat wil je,” zei hij dan onbeheerst.
Ze aarzelde. “…bij jou horen…”
Hij herpakte zich. “Ik neem geen mensen op in mijn leven.”
Ze stond wat verloren naar hem te kijken omdat ze dat wist. Hij was gewend zijn leven tegen het hare af te meten, niet om met haar te leven.
“Wijs je me af?” vroeg ze kleintjes.
“Denk je soms dat ik je kan aanvaarden?”
Ze beet op haar lip en zei zacht: “Ja.”
Ze wist evenmin als hij of het tussen hen kon lukken. Ze was zich er van bewust dat de onrust van zijn karakter haar kon uitbranden, maar ze was er in tegenstelling tot hem niet bang voor.
“Je hebt er geen idee van wat je vraagt,” zei hij.
Ze sloeg de ogen neer. “Ik weet dat ik nooit meer terug zal kunnen gaan naar mijn vroegere leven, dat ik alles zal verliezen dat ik ooit heb gehad.”
“Waarom wil je het dan doen?”
“Omdat het ook geen leven is. Bij mijn oom was ik ongelukkig en bij Jean-Filip zou ik het ook zijn.”
“Maar heel Lenion zal je verketteren.”
“Enkel als ik terugkeer als Catherina Montfort. Ik zou een nieuw bestaan kunnen opbouwen.”
Hij wou niet geloven dat ze alles wou opgeven, nog in het midden gelaten hoe ze dat nieuwe leven zou beginnen. Het verbijsterde hem eenvoudigweg dat ze dat voor hem wilde doen.
“Ik kan dit niet… Ik…”
Het ontzette hem dat ze ondanks alles toch bij hem wou zijn.
Terwijl hij een gruwel was, een monster. Het idee alleen al dat ze hem wou aanraken, deed hem huiveren.
Een paar regendruppels liepen over zijn gezicht.
Ze ging voor hem staan om zijn haar te drogen en hij liet het ontsteld toe. Te veel, te snel, te vroeg. Hij nam haar middel vast.
Ze hield op met het drogen van zijn haar en knoopte zijn cravate los.
“Niet doen, ik ben nat.”
“Ik weet het,” mompelde ze.
Hij wou haar afweren, maar ze weerde hem af in de plaats daarvan.
“Catherina, hou op.”
Hij wilde haar van zich afdraaien maar begon halverwege haar nek te kussen. Haar adem stokte en hij drukte haar tegen zich aan.
Ze ging met haar vingertoppen over het litteken op zijn gezicht. Hij deinsde terug, maar ze liet zijn gezicht niet los.
Met moeite overwon hij zijn verlangen om weg te vluchten. Hij liet haar zijn gezicht aanraken, zijn hals, zijn borst. Hij was zich bewust van de littekens op zijn lichaam, maar weerstond zijn eigen weerzin.
Ernstig begon ze zijn natte hemd verder te ontknopen.
Hij was heel voorzichtig met haar daarna. Achteraf gezien was het verwonderlijk hoe natuurlijk alles was verlopen, en toch zo zonderling. Ze was heel broos in zijn armen en toch had hij in heel zijn leven nooit zoveel liefde in iemand gevoeld. Het was ook moeilijk geweest die eerste avond, zoals het eigenlijk wel altijd moeilijk was gebleven. Nooit eerder hadden ze zoiets uitzonderlijk meegemaakt en Griffith wist dat er na haar nooit meer een ander zou komen.
Het was ook die nacht dat hij haar alles vertelde: over het Welshe strand, haar vader, haar geboorte... Alles dat geen mens ooit had geweten behalve degenen die er bij waren geweest. Catherina luisterde verwonderd naar zijn relaas en begon te beseffen wat hem aan haar bond. Nadat hij zijn verhaal had gedaan, begreep ze dat ze nooit meer van iemand anders dan hem kon houden.
Die nacht in Verona veranderde ook voor altijd hun verhouding op het schip. Ze bleven elkaar ontmoeten en hoewel het een moeizaam aftasten bleef, waren het toch de gelukkigste dagen die ze hadden beleefd op het schip. Tegelijkertijd was Griffith doodsbang voor wat er zou gebeuren als het werd ontdekt. Hij was bars als hij bovendeks was en onzeker als hij bij haar binnenkwam. Hem kon het niet schelen wat er met hem gebeurde, maar hij wist dat vooral Catherina zwaar onder vuur zou worden genomen als ze niet opletten.
Maar het was niet dat wat hen uiteindelijk de das had omgedaan. Uiteindelijk was het hijzelf die hen had verraden. Omdat hij nooit had mogen vergeten wat hij was. Omdat de gewelddadigheid van zijn bloed de overhand had gehaald. En hij had er zwaar voor betaald.
Uiteindelijk had hij haar bijna vermoord...
Terwijl hij voor zich uit staarde, hoorde hij keer op keer weer die woorden in de verte.
‘Griffith, waarom heb je haar pijn gedaan... Waarom heb je het gedaan... Waarom... W... Waar-om...’
Hij greep zijn hoofd vast en beukte het tegen het schot.
“Omdat het is wat ik ben. Omdat het is wat ik ben. Omdat...”
Hoofdstuk 8
Het voorval met de bootsman had op geen erger tijdstip kunnen gebeuren. De bemanning was al erg terneergeslagen geweest, maar nu was de moraal helemaal verdwenen. Ze zouden Wails over twee dagen bereiken en ze hadden alle handen kunnen gebruiken die ze konden krijgen. De zeelui wisten natuurlijk niet echt of het tot een treffen zou komen, maar als het zou gebeuren, dan zouden ze Griffith nodig hebben. Als bootsman kende hij hen immers beter dan enig ander en net dat hadden ze nodig om hen te bevelen.
Rowland maakte het niet uit dat de bootsman nu zat opgesloten in het cachot. Wat hem betrof was het de ideale plaats voor Griffith. Hij zou het zelfs niet erg vinden als ze er hem in vasthielden tot ze terug in Lenion waren. Voor hem was Griffith een schoft van de ergste soort. Niet alleen omwille het merkteken op zijn rug, maar vooral omdat hij hun prinses had durven aanraken.
De meeste andere zeelui wisten niet goed wat ze er van vonden. Als Griffith enig ander had aangevallen, had het hen niet uitgemaakt. Maar Catherina was een van de hunnen geworden. Ze hielden van haar en beschermden haar alsof ze familie was. Iedereen die haar kwaad durfde te doen, verdiende het in het cachot te zitten. Dus ook Griffith. Langs de andere kant was Griffith ook jarenlang hun bootsman geweest en vriend. Het viel niet gemakkelijk hem ineens de rug toe te keren.
Catherina zelf vertoonde zich niet meer bovendeks. Ze liet haar maaltijden naar haar kajuit brengen en sprak met niemand meer. Zelfs Thomas die meestal iedereen op zijn gemak kon stellen, kreeg geen woord meer uit haar. Het maakte alles alleen maar ingewikkelder dan het al was. Niemand wist immers hoe het nu verder moest met de onderhandelingen in Wails, nu Catherina zich zo had teruggetrokken. Ze konden alleen maar hopen op het beste.
Wails was intussen een doel geworden dat niemand wou bereiken. Dat ze uiteindelijk toch Wails bereikten was echter hun onontkoombaar noodlot. Het was stralend weer toen die ochtend het schip tot leven kwam. Iedereen wist dat ze Wails in de volgende uren zouden bereiken en de zeelui reageerden dan ook nerveuzer dan ooit tevoren. De kustlijn kon niet ver weg meer zijn en als er ooit een weg terug was geweest, dan was het daar nu te laat voor.
Thomas betrapte zich er op dat hij stond te bidden toen ze de kanonnen klaarmaakten. Hij had die nacht geen oog dichtgedaan en hij wist dat hij niet de enige was geweest. Op een schip waar je nauwelijks een halve meter slaapruimte had, was het ook moeilijk om dat niet te merken. Thomas wist dat er veel lege plaatsen zouden bijkomen als het tot een treffen kwam.
De Megafor was nog nooit eerder langs het zuiden op Wails toegevaren, enerzijds omdat ze anders te dicht bij het Arendsnest kwamen, anderzijds omdat de Welshe kroonprins Edward in het noorden vocht. Ze hadden wel kaarten van het gebied, maar ervaring was alles in vijandelijk gebied. De bal lag volledig in het kamp van De Nechoir.
Tegen twaalf uur kwam Catherina bovendeks. Ze was volledig gekleed en had een deken om zich heen geslagen. Ze zag er bleek uit, dus lieten de zeelui haar met rust. Thomas ging af en toe naast haar staan, maar ze wisselden geen woord. Catherina staarde voor zich uit naar de horizon, net als de zeelui, wachtend op Wails.
Het was ongeveer rond één uur dat de zeilen aan de horizon werden ontdekt. De zeeman in het kraaiennest schreeuwde naar beneden dat er drie schepen te zien waren en de zeelui stommelden naar de reling. Op dat moment was de Welshe kustlijn nog niet binnen gezichtsveld, maar het was vrijwel zeker dat de driemasters er vlak voor lagen. Het was nog altijd mogelijk dat de zeilen van patrouilles waren, zoals er een hoop waren langs de Welshe kust. Als dat zo was dan waren ze geen partij voor de Megafor.
Catherina keek ook toe terwijl ze wachtte op het verschijnen van de zeilen. Ongeveer op het moment dat ze ze zag, verscheen ook vreemd genoeg de Welshe kustlijn. Het was een witte lijn, nauwelijks zichtbaar, die af en toe opdook achter de golven. De drie Welshe schepen cirkelden voor het land als een stel haaien, wachtend op de komst van de Megafor.
Catherina besefte plots dat Wails een reëel land was. Ze kon de witte kliffen en de bossen zien naarmate ze dichterbij kwamen en voor het eerst drong het tot haar door dat dit het land was waar Griffith vandaan kwam. Het leek een groen land te zijn, net zoals ze hadden verteld, en kwetsbaar mooi. Catherina voelde zich alsof een vage belofte werd ingelost.
Intussen liet de kapitein zijn schip gevechtsklaar maken. De drie schepen die op hem af kwamen, zonnen hem niks. Hij kon al van ver zien dat het De Nechoirs gebruikelijke oorlogsbodems waren, en escorte of niet, de kapitein vond zo’n schepen ongepast om een onderhandelaar te begeleiden. De zeelui namen hun posities in. Overal loerden oogjes door luiken en over relingen naar de drie schepen. De Welshen hadden hen wellicht ook gezien, maar cirkelden slechts traag in hun richting.
De kustlijn was nu duidelijk zichtbaar. Catherina hield haar adem in toen een van de Welshen voorbij kwam en haar zicht afsneed. De Welshe schepen waren van een ander type dan de Megafor. Het waren ook oorlogsschepen, maar minder wendbaar en zwaarder bewapend. Catherina maakte een ruwe schatting van het aantal kanonnen dat de schepen hadden, maar kon niks met zekerheid zeggen. Ze wist wel dat qua snelheid en wendbaarheid de Megafor de schepen de baas kon.
Ze stond bij de officieren op het achterkasteel. De mannen stonden allemaal met de verrekijker in de hand naar de schepen te kijken. Ze zeiden niks, maar de spanning was duidelijk merkbaar. Van een bedreiging was op dat ogenblik nog geen sprake. De Welshen hadden hun kanonspoorten duidelijk openstaan, maar er waren geen kanonnen in te zien. Als de Welshen hen hadden willen aanvallen dan was dat het eerste sein geweest.
De kapitein keek even om naar Catherina. “Mevrouw, zou u niet beter naar beneden gaan?” Catherina schudde het hoofd en hield haar ogen niet af van de Welshe schepen. Zij was de reden waarom ze hier waren. Zij had het bevel gegeven om naar Wails te varen en ze zou niet wegkruipen nu het gevaar het grootst was. Ze wist dat het niet haar verantwoordelijkheid was, maar ze wou erbij zijn als het misliep. De kapitein knikte begrijpend en liet haar staan. Hij had Catherina leren kennen als iemand die niet in de weg zou lopen als het er op aan kwam en bovendien bewonderde hij haar moed. En dat kon hij gebruiken op dit ogenblik.
De Welshe schepen verschenen nu duidelijk op het voorplan. De Megafor maakte een scherpe draai om een van de Welshen langszij te passeren en tegelijkertijd heel duidelijk te maken hoeveel vuurmonden er klaarstonden. Catherina spiedde naar de kanonspoorten van de Welshen, maar ze kon nog steeds niks zien. De drie schepen manoeuvreerden rustig om de Megafor heen en lieten zich niet intimideren.
De kapitein gaf het bevel om de Welshen te signaleren. Een zeeman begon te vlaggen naar de meest dichtstbijzijnde Welsh en liet hen weten dat ze in vrede kwamen. Ze hadden de onderhandelaar bij zich en wilden weten of ook de Welshen in vrede kwamen. Catherina keek naar de zeilen van de Welshen. Ze stonden allemaal op wat er op wees dat ze wilden kunnen manoeuvreren. Er kwam geen antwoord op hun signalen.
Dan merkte Catherina ineens het Welshe schip op dat achter de twee anderen voer. Het lag wat achteraf, half verborgen achter de silhouetten van de twee voorste Welshen. De meeste ogen waren gericht op de eerste twee Welshen, maar Catherina liet zich niet om de tuin leiden. Haar ogen vernauwden toen ze het derde schip langzaam uit zijn beschutting zag komen.
Ze aarzelde even, maar dan nam ze de verrekijker van de officier naast haar en keek ze naar dat derde schip. Als ze dan nog niet zeker was geweest, dan was ze het nu wel. Ze hoorde de kapitein op hetzelfde moment vloeken. “Ze hebben hun kanonnen naar voren gerold.” Catherina keek naar de kapitein, net als de rest van de officieren. Dan was het moment van stilte voorbij en begon de kapitein zijn bevelen te schreeuwen. Binnen de kortste keren stond het hele schip in rep en roer. “Bakboord!” “Klaar om te vuren!” “Overstag gaan.” In enkele tellen tijd krioelde het van de mensen in en onder de masten. Bevelen schoten heen en weer en overal zag Catherina gezichten van geconcentreerde mannen.
Het schip maakte een krakende beweging om op het laatste moment de stormloop van het derde schip te kunnen ontlopen. Plotseling verschenen ook de kanonnen in de poorten van de andere twee schepen en begonnen ook zij de Megafor in te lopen. Catherina werd gewaar dat ze net een seconde te laat hadden gereageerd, maar de kapitein bewaarde zijn kalmte en plots begreep Catherina waarom Jago juist deze man had gekozen als kapitein van de Megafor. De man hield er niet alleen zijn hoofd bij, hij maakte ook ongelofelijk snelle besluiten om uit het net van de drie schepen te blijven.
De drie probeerden de Megafor duidelijk te omcirkelen zonder in de buurt van de kanonnen te komen. Maar kapitein Paulis was snel en gaf voortdurend bevel om hun koers opnieuw te wijzigen. Hij coördineerde het spel zo goed dat twee van de Welshe schepen op een gegeven ogenblik op elkaar dreigden te varen. De zeelui juichten, maar de Welshen manoeuvreerden haastig van elkaar weg. Daarop had Paulis gewacht. Een van de Welshe schepen lag plots voor de vuurmonden van de Megafor en de kapitein gaf bevel te vuren. Ineens brulden alle kanonnen en er werden verschillende bressen geslagen in de romp van het Welshe schip. Tegelijk beval Paulis de Megafor opnieuw te keren om achter de tweede Welsh aan te gaan. Het tweede schip was zo scherp aan het keren geweest dat haar kanonnen te lang op het water waren gericht. De Megafor kwam langszij te liggen en Paulis beval een tweede keer te vuren. Een aantal kanonsballen misten doel, maar de rest maaiden de masten van het Welshe schip in één haal weg.
De tweede officier schreeuwde het uit. Naast hem bleef de kapitein de situatie koel overkijken, want het derde schip kwam nu ook hun richting uit. De situatie begon riskant te worden want hoewel de twee andere schepen niet meer konden manoeuvreren, konden ze nog altijd een deel van hun kanonnen gebruiken. De kapitein besloot de richting van de kust op te gaan en de Megafor rolde woest over de golven heen. Catherina’s nagels boorden zich in het hout van de reling. De kapitein keek even naar haar en zei: “Ik denk dat u nu beter naar beneden kunt gaan. Als u wil kunt u de dokter gaan bijstaan als er gewonden vallen.” Catherina knikte en verliet het kasteel.
Met een laatste blik op het aankomende Welshe schip verdween ze onder het dek en probeerde de ruimte te vinden waar de dokter zijn ziekenboeg had klaargemaakt. Ze had nog nooit een zeegevecht meegemaakt, maar ze wist uit verhalen dat ze tot nog toe van geluk konden spreken dat ze nog niet waren geraakt. Kanonsballen waren berucht voor de ravage die ze konden aanrichten en het was al uitzonderlijk genoeg dat ze nog niet waren geraakt.
Ze vond de scheepsdokter in het ruim waar ze hun ziekenboeg hadden gemaakt. Hij stond om zich heen te luisteren, aandachtig de bewegingen van het schip volgend. Catherina ging naast hem staan en hield haar adem in. “Ik hoop dat Paulis weet waar hij heengaat,” mompelde de man, voor het ogenblik nog nuchter. Plots schudde het schip dat het er van kraakte. Een oorverdovend gedonder klonk van hun eigen kanonnen, maar de Megafor maakte plots zo’n vreemde beweging dat het er op leek dat een van de masten het had begeven. Catherina werd bleek en stormde terug naar boven waar ze de eerste slachtoffers vond.
Ze zag tot haar ontzetting dat de Megafor op dat ogenblik door twee van de Welshen werd geflankeerd en ze hoorde allerlei bevelen die haar duidelijk maakten dat ze langs de ene kant boven de waterlinie waren geraakt en dat het andere schip hun grote bram had kunnen raken. Vooral dat laatste zag Catherina duidelijk want het hele dek was in een puinhoop herschapen. Een aantal mannen die net in het bovenstuk van de mast hadden gezeten waren door de val vermorzeld. Maar er waren ook mannen die op dat moment beneden hadden gestaan en gevaarlijk waren verwond. De mannen werden onmiddellijk afgevoerd of anders ter plekke verpleegd.
Catherina vond ook de tweede officier, geklemd en half verpletterd. De man murmelde nog iets tegen haar en verwisselde dan het tijdelijke voor het eeuwige. Catherina had geen tijd om zich om zijn lijk te bekommeren. De eerste schoten hadden genoeg schade aangericht en er waren mannen te verplegen.
Intussen naderde een van de Welshen hen met grote snelheid. De Megafor was te dicht bij de kust gekomen en kon dus nog maar in één richting uitwijken om hem te ontlopen.
Het leek een nipte wedloop te worden want hun vaart werd afgeremd door het verlies van de grote bram. De kapitein wrong zijn handen terwijl de Megafor metertje per metertje leek voort te kruipen. Maar ze leken uiteindelijk toch terrein te winnen op de Welsh en uiteindelijk waren ze weer op volle zee.
Tot plots een vierde Welsh voor hun neus opdook die blijkbaar de hele tijd in reserve was gehouden achter een massieve klif. De kapitein vloekte en brulde zijn bevelen. Maar het was al te laat en een nieuw vuursalvo maaide een stuk van de boeg weg van de Megafor.
Op dat ogenblik besefte Thomas dat ze het niet zouden halen. De overmacht was te groot en zelfs een schip als de Megafor kon niet blijven ontkomen aan vier schepen... Bovendien maakte het schip water en kon het niet meer manoeuvreren. Het was nog maar een kwestie van tijd vooraleer het aan flarden zou worden geschoten. Als kapitein Montfort nog had geleefd had hij gehuild...
Thomas verliet zonder waarschuwing zijn post en stormde naar beneden. Hij hoorde geschreeuw van mannen die bezig waren met het dichten van de bres onderdeks en hoorde vooral de paniek in hun stemmen omdat de Megafor opnieuw overstag leek te gaan. Als dat zou gebeuren, zou het gat helemaal onder de zeespiegel komen te liggen. Thomas bleef niet stilstaan om te zien hoe erg het was. Het zou niet lang meer duren eer het schip begon te zinken en hij kon er beter voor zorgen dat hij dan van boord was, samen met de mensen waar hij het meest van hield.
Thomas sprong een trap af, stormde een gang in en keerde dan terug omdat hij zich had vergist. Even had hij moeite om zich te oriënteren en vond hij niet wat hij zocht.
“Waar is dat stomme ca…?”
Plots stond hij ervoor.
“Griffith!”
Griffith stortte zich op de tralies van het cachot.
“Naast de deur,” schreeuwde Griffith boven het gebulder van de kanonnen uit. Thomas knikte en zocht naar de sleutels van het cachot.
Plots ging er een schok door het schip heen. Gelijktijdig spoelde een vloedgolf door de gang en Thomas glibberde onderuit. “Thomas?” schreeuwde Griffith. “Ik ben in orde,” zei Thomas met een ongeruste blik op de deur waarlangs al dat water was binnengekomen. Hij stond op en begon te zoeken naar de sleutels van het cachot. Hij vond de bos aan de wand en greep hem. “Merde, welke van die gevalletjes is het?” zei hij toen hij merkte dat er twintig sleutels aan hingen. “Geef hier,” zei Griffith en hij griste haastig de bos uit Thomas’ handen. Gejaagd overliep hij de sleutels van de bos, zoekend naar de sleutel van het cachot. “Hier, deze, vlug.” Thomas grabbelde de bos terug uit Griffiths handen en stak de sleutel zenuwachtig, eerst naast het slot, dan erin.
Hij morrelde aan het slot terwijl Griffith al tegen de deur aan het stampen was. “Wil je wel eens wachten!” riep Thomas. Er ging weer een schok doorheen het schip die zowel de oude als de jonge man van hun voeten wierp. “Verdomme, wat was dat?” vroeg Thomas geschrokken. “Geloof me, dat wil je niet weten,” zei Griffith. Het was een zandbank. Ze waren te dicht bij de kust gekomen. Thomas probeerde het slot opnieuw.
De deur vloog open. Griffith kwam uit het cachot en gaf Thomas een kus op zijn voorhoofd. Ze wachtten niet af om zo vlug mogelijk naar boven te stormen. Boven gooide Griffith zich tegen de reling aan om te kunnen zien wat de situatie was. Twee schepen die blijkbaar buiten spel waren, maar twee anderen die zich aan het keren waren voor een nieuwe aanval op de Megafor.
Ze moesten snel zijn nu. Hij liep naar de andere kant van het schip, sprong over de resten van de mast heen en speurde naar de sloepen. Gehaast begonnen hij en Thomas er een klaar te maken om neer te laten. “Griffith!” “Verzamel wat goede mannen,” brulde hij tegen Thomas. “Jij en Catherina gaan hier van boord.”
Een jonge zeeman kwam net voorbij. Griffith greep hem vast: “Maak die sloep verder klaar en zorg dat je er mee inzit als hij wegvaart.… Laat er ook maar ineens een tweede neer. Thomas…” Griffith liep ineens weer weg. Thomas aarzelde ook niet. Ze zouden het niet lang meer volhouden en dit kon wel eens hun laatste kans zijn.
Griffith liep gehaast naar het benedendeks. Hij donderde al op Catherina voor hij de ziekenboeg had bereikt. Even herkenden ze elkaar niet. Ze zat onder het bloed en keek hem verbijsterd aan, maar hij gaf haar de tijd niet vragen te stellen. Hij sleurde haar achter zich aan en toen ze wou protesteren, gooide hij haar op zijn schouder en liep verder.
Intussen had Thomas twee sloepen volgeladen met een aantal mannen die bereid waren het schip op zo’n kritiek moment te verlaten. Op dat ogenblik scheerde een van de Welshe schepen langs de Megafor en loste een geweersalvo op het achterkasteel. Griffith had Catherina neergezet en keek naar het achterkasteel terwijl het Welshe schip weer wegvoer. De Welshe musketten hadden het achterkasteel zwaar getroffen en Griffith zag dat alle officieren dood waren. Catherina zag ook dat de Megafor nu zonder gezagvoerder zat. Griffith stond op het punt om naar het achterkasteel te lopen, maar ze hield hem tegen. “Niet doen,” fluisterde ze, maar met een blik gaf hij te kennen dat hij geen andere keus had. Anders was de rest van de bemanning ook verloren.
Catherina aarzelde, maar wist dat ze niks meer kon doen. Griffith maakte duidelijk dat hij wou dat ze in de sloep stapte en keerde zich om. Op dat moment kwam Rowland plots voorbij. Griffiths en Rowlands blik kruisten en Catherina hield de adem in. Rowland probeerde even te vatten waarom de bootsman vrij rondliep, maar dan greep hij al woest zijn enterbijl en stormde hij op Griffith af. Griffith ontweek op het nippertje de slag en Rowland ging bijna tegen de vlakte. De bijl schoof over het dek en Rowland keerde zich woest om. Griffith wou weer weggaan, maar Rowland viel hem opnieuw aan. Catherina schreeuwde en de twee mannen beukten met vol geweld tegen de reling aan. Het hout kraakte door hun gewicht en plots gaf de reling mee. Griffith verloor zijn evenwicht en greep Rowland vast. De twee vielen achterover de zee in.
Geschrokken wierp Catherina zich tegen de reling van het schip aan en zag hoe de twee vechtersbazen een duizelingwekkende duik naar beneden namen. Griffith en Rowland donderden de een na de ander de zee in en verdwenen in het water. Dan kwamen ze weer boven en Catherina haalde opgelucht adem. Griffith en Rowland plensden even proestend rond. Dan zagen ze elkaar en begonnen ze naar elkaar toe te zwemmen om elkaar vooralsnog de kop in te slaan. Catherina maakte gauw dat ze in een sloep zat en liet zich naar beneden takelen.
Toen Rowland zag dat er twee sloepen in zee werden neergelaten, liet hij Griffith maar voor wat hij was en zwom hij naar de sloep van Catherina toe. Hulpvaardige handen trokken hem vlug aan boord en de riemen werden opnieuw uitgezet. Griffith was naar de andere sloep gezwommen en ook hij werd aan boord gehesen. Rowland wierp nog een vuile blik naar Griffith.
Vlug keek Catherina achter zich. De Megafor dekte hun aftocht, maar waarschijnlijk zouden ze niet lang verborgen blijven voor de Welshe schepen. Als ze doorhadden dat een paar van de Lenionen per sloep probeerden te ontsnappen zouden ze hen binnen de kortste keren achterna komen. Tenminste, als de Welshen hen levend wilden vatten. Zoals ze op de Megafor schoten, twijfelde Catherina er aan dat ze gevangenen wilden nemen. Catherina vloekte - niet voor zichzelf, maar voor degenen die achter waren gebleven.
Rowland zat intussen boos zijn kleren uit te wringen. “Wie heeft in godsnaam die etterbak bevrijd? Was het teveel moeite om hem te laten verrekken met de rest van onze maats?” “Ik heb dat gedaan,” zei Thomas terwijl hij rustig bleef doorroeien, “en als ik jou was zou ik me daar niet al te hard aan storen. Griffith is de enige die dit stuk van Wails een beetje kent, dus bid maar dat hij ons er ook door wil loodsen.” “Ik ga mijn veiligheid niet aan die vent toevertrouwen,” zei Rowland met een oog op Catherina. Thomas antwoordde niet en keek even rond naar de andere zeelui. Ze zouden Catherina nooit iets laten overkomen, maar Griffith was jarenlang hun leider geweest dus aarzelden ze.
De zeelui roeiden met grote slagen naar het vasteland, kijkend naar de vastgelopen Megafor. Blijkbaar had toch iemand het bevel van de kapitein overgenomen want de Megafor bleef de twee Welshe schepen regelmatig bestoken met alle vuurkracht die ze bezat. Geleidelijk aan verloor de Megafor echter haar overige, nutteloze masten. Met een gekraak kwamen ze naar beneden en donderden de zee in. Ze zagen het schip even later bewegen, niet omdat het los kwam, maar omdat het gewicht van de masten het schip omver begon te trekken. Iemand mompelde iets tussen zijn lippen en een ander sloeg een kruis. Ze zagen een aantal mensen vruchteloos een sloep uitzetten toen het schip meer en meer begon te hellen. Hun ogen vertelden hen dat het schip zou breken als het zo verder ging. Catherina werd krijtwit als ze eraan dacht dat ze zo afscheid moest nemen van haar vaders schip.
De eerste sloep had het vasteland bereikt. De mannen sprongen er snel uit, meegrabbelend wat ze in hun haast nog hadden kunnen meenemen. Dan bereikte ook de tweede sloep het land. Thomas en Rowland tilden Catherina uit de sloep en ze waadden gehaast naar het strand. Rowland keek Griffith met smeulende ogen aan, maar de zwarte man keek enkel koel terug. Rowland rukte iemands enterbijl uit handen en stormde op hem af. De zeelui grepen de twee vechtersbazen gehaast vast en namen de enterbijl uit Rowlands handen. Griffith rukte even om los te geraken, maar hij kalmeerde al snel toen hij begreep dat ze zich zo snel mogelijk uit de voeten moesten maken. Voor hen lag een dicht bos. Wilden ze niet te veel aandacht trekken, moesten ze maken dat ze erin zaten.
Catherina liep net als de andere mannen in de richting van het bos. Vlak voor ze de zoom bereikten, keek ze nog even aarzelend om en wierp ze een laatste blik op haar vaders schip. De Megafor lag nog steeds op zijn kant en rookpluimen walmden naar boven. De Welshe schepen bleven het machteloze schip bestoken met vuur en Catherina kreeg tranen in de ogen van het trieste schouwspel. Toen trok Thomas haar het bos in en verdween de Megafor uit zicht.
De mannen verzamelden zich in het woud en stopten even om met elkaar te overleggen. Griffith wist niet precies waar ze waren, maar vermoedde dat ze zo’n drietal dagen lopen van het Arendsnest vandaan waren. Het woud strekte zich tot ver daarachter uit. “Ken je de wouden?” Griffith knikte aarzelend. “Ik ben hier opgegroeid, maar ik weet niet wat er allemaal veranderd is.” “Dan kun je ons leiden,” zei Thomas. “Ik kan het proberen.” Rowland reageerde bruut: “Dat is je maar geraden ook!” Griffith wou iets terugzeggen, maar dan viel zijn oog op Catherina en hij keerde zich resoluut om.
Ze zetten zich in beweging en probeerden zo snel mogelijk weg te gaan. De zeelui wisten nu dat De Nechoir, om zijn oorlog uit te lokken, iedereen van kant zou maken die met de onderhandelaar aan boord was gegaan. Er was weinig kans dat er nog andere zeelui veilig aan wal waren geraakt dus had het geen zin om hen op te wachten. Voor zover ze wisten konden er soldaten zijn die de kustlijn afschuimden en die zouden hen niet sparen als ze hen vonden.
Op dat ogenblik deed er nog maar één ding aan toe en dat was overleven. Ze wisten dat ze een lange tocht voor de boeg hadden en ze hadden in hun haast niet genoeg mee kunnen nemen dat hen van nut kon zijn. Het enige dat ze echt bij hadden waren de kleren om hun lijf en een paar pistolen. Voor de rest hadden ze nog niet genoeg water en eten om hen door de eerste dag te helpen. Ze zouden moeten vertrouwen op wat ze onderweg vonden en hopen dat het geluk aan hun kant stond.
De zeelui liepen tot het begon te donkeren. Ze stopten aan een grote eik en verdeelden het weinige voedsel dat ze hadden meegenomen. Catherina had onderweg ook wat eetbare bessen verzameld die gretig werden opgegeten. Het enige dat echt ontbrak was water, maar in een groen land als Wails zouden ze vroeg of laat wel op een bron stoten.
Tegen de tijd dat ze hun schrale maaltijd hadden verorberd, zat iedereen door zijn krachten heen. De zeeslag en de wilde tocht door de bossen had het beste van iedereen geëist, vooral van Catherina die last had van haar lange rokken. Toen de nacht haar intrede deed, was er niemand van het hele gezelschap nog wakker. De dertien mannen - en een vrouw - sliepen als marmotten in en kwamen niet meer bij de volgende uren. Uiteindelijk was het nog Catherina die het minst slaap nodig bleek te hebben. Vlak voor het weer ochtend werd, werd ze wakker en keek om zich heen. Ze hadden geen wacht opgezet, maar ze betwijfelde of dat toch veel had uitgehaald als De Nechoirs soldaten hen vonden. Desondanks besloot ze niet terug te gaan slapen en hield ze de wacht over de slapende zeelui. Bovendien had ze tijd nodig om na te denken.
Dus dit was Wails, dacht ze. De entree was in ieder geval dramatisch geweest en als ze goed hun kansen overwoog, dan zou het vervolg er niet vrolijker op worden. Ze wist niet of de Welshe schepen hadden gezien dat een aantal zeelui waren ontsnapt, maar eens ze de sloepen vonden, zouden ze er snel genoeg achter komen. Catherina begon een vaag idee te krijgen waarom De Nechoir niet wilde dat er overlevenden waren. Hij had gehoopt dat de Megafor na Verona rechtsomkeer zou maken zodat hij kon beweren dat ze de onderhandelingen hadden doen afspringen. Hij had er evengoed rekening mee gehouden dat ze zijn plannen zouden doorzien en had een reserveplan gemaakt.
De Nechoir had er van geprofiteerd dat ze het zuiden van Wails niet genoeg kenden om hen naar coördinaten te lokken waar niemand hen zou zien aankomen. Door het schip te vernietigen en iedereen te doden die er op zat, kon hij beweren dat de onderhandelaar nooit op zijn uitnodiging was ingegaan. Er waren natuurlijk nog de zeelui die in Verona waren afgestapt die het tegendeel konden bewijzen, maar wie zei dat De Nechoir hen intussen niet had opgespoord en gedood? Bovendien zou De Nechoir alle betichtingen afwimpelen en tweespalt veroorzaken tussen alle betrokken groepen.
Catherina veronderstelde dat het dat was waar De Nechoir op had gegokt. Zonder overlevenden van de Megafor zou de Bethune het moeilijk krijgen zijn oprechtheid te bewijzen en zouden de besprekingen met De Nechoirs bondgenoten in het slop raken. De Welshe buurlanden zouden de Bethune niet geloven en Lenion zou Wails niet zondermeer kunnen binnenvallen om Jean-Filip te bevrijden.
Tegelijkertijd zou hun reputatie een flinke deuk krijgen. Ook andere landen zouden minder graag zaken met hen doen met alle gevolgen van dien voor de handel. In de tussentijd zou de Bethune veel geld en tijd moeten steken in de besprekingen en zou Jean-Filip vast blijven zitten in Wails.
De Nechoir had het spel goed gespeeld. Lenion zou hem met geen vinger kunnen raken en tegelijkertijd zou Lenion intern verzwakken. Maar als de zeelui nu eens het buitenland konden bereiken, zouden de kaarten misschien anders liggen...
Catherina keek om zich heen terwijl ze op wacht stond. Het woud was vredig, op het ontluikende gekwetter van de vogeltjes na. Catherina hield wel van de rust, zoals ze waarschijnlijk ook wel van het hele land hield. Desondanks voelde ze zich alles behalve vredig. Ze wist dat ze nog een zware tocht voor de boeg hadden, zonder voedsel, zonder drinken. Wetend dat er binnenkort patrouilles over het hele woud zouden uitzwerven om de vluchtelingen te vinden. Door een woud waar de temperatuur koeler was dan in hun eigen land. En waar er niet altijd paden waren.
Ze konden zich nog beter overgeven…
Een half uurtje later ontwaakte een van de zeemannen. Hij vertelde Catherina dat ze moest gaan slapen en toen ze dat probeerde, lukte het ook wonderwel. Toen ze wakker werd, was iedereen al vlijtig in de weer om hun tocht voor te bereiden. Iemand had wat eetbare planten gevonden die ze herkende uit dokter Deraches medische boeken en ze at ze gretig op.
Het gezelschap zette zich terug in beweging en hun tocht begon. De eerste uren waren nog doenbaar, maar binnen de kortste keren werd het een echte hel. Het probleem was niet zozeer het tempo, zelfs al lag dat hoog, maar het feit dat hun weg niet altijd over vlakke weggetjes ging. Het was een stijgen en dalen, over boomstronken, rotsen en beekjes. Binnen de kortste keren was iedereen prikkelbaar geworden en vooral Rowland kon het niet laten om af en toe te vitten op Griffith.
Rowland foeterde dat Griffith hen expres over de slechtste stukken liet gaan, al wist hij waarschijnlijk zelf wel beter. De zwarte man liet hem doen omdat hij zijn eigen problemen had. Bij de val in het zeewater was hij op zijn slechte been terecht gekomen en nu ze zoveel moesten lopen, begon de pijn er weer in op te spelen. Het viel desondanks niet op dat hij hinkte omdat de wegen voor iedereen moeilijk begaanbaar waren en Griffith het probeerde te verbergen.
Aan het einde van de tweede dag deed alles zowat pijn dat pijn kon doen bij Catherina. Ze was geen zeeman en kon de mannen niet zo gemakkelijk volgen. Het werd duidelijk dat de zeelui hun tempo zouden moeten laten zakken, wilden ze de prinses meekrijgen. Aan het kampvuur overlegden de zeelui die avond wat ze zouden doen. Het was onmogelijk om heel Wails te doorkruisen op de manier waarop ze nu liepen. Nog afgezien van Catherina hadden ze geen eten om zo’n tocht tot een goed einde te brengen. Bovendien konden ze beter in een goede conditie zijn als ze op Welshe patrouilles stootten.
Ze besloten dat ze naar een dorp moesten trekken. Ze zouden er ’s nachts wat eten stelen en zich dan opsplitsen in groepjes. Met z’n veertienen was het onmogelijk om ongemerkt door Wails te lopen, maar als ze in groepjes van drie of vier vertrokken, konden ze over de gewone wegen lopen en dan was hun overlevingskans wat groter. Griffith deed niet mee aan de discussie en liet het over aan de andere zeelui om een beslissing te maken. Hij was moe en geloofde niet dat ze De Nechoirs soldaten konden blijven ontlopen. Bovendien dacht hij niet dat hij het nog lang uit zou kunnen houden.
De volgende dag werd duidelijk dat het niet goed ging met de donkere man. Hij zag er grauw uit, strompelde en hinkte nu duidelijk, maar niemand durfde iets te zeggen om geen commentaar van Rowland uit te lokken. Catherina plukte hier en daar wat kruiden langs de weg en liet ze aan Griffith geven toen ze weer halt hielden ‘s avonds.
Het gezelschap begon neerslachtig te worden. Ze hadden Griffith nodig, niet alleen omdat hij altijd hun leider was geweest, maar ook omdat hij de enige was die de streek kende. Zonder hem zouden hun kansen met de helft halveren.
Terwijl Griffith droomloos insliep aan het kampvuur, beklommen Thomas en Catherina een hoge heuvel niet zoveel verder. Ze wilden weten over wat voor paden hun weg morgen zou leiden en probeerden te bepalen hoeveel mijlen ze misschien al hadden gelopen. Echt ver waren ze wellicht nog niet gekomen omdat het moeilijker was door een bos te lopen dan op een echte weg. Maar ze konden hopen dat er hierna misschien een vlakker stuk kwam. Of dat er een dorp in de nabijheid lag.
Terwijl ze bovenop de heuvel stonden wees Thomas, Catherina aan waar het Arendsnest lag. Ze konden jammer genoeg niks zien omdat hun zicht werd belemmerd en er was bovendien iets anders dat hun aandacht trok. Toen ze over het landschap heen keken, zagen ze in de verte wat rook boven de kruinen van de bomen uitkringelen. Het was waarschijnlijk afkomstig van een huisje, wat betekende dat er toch iemand in de buurt moest zijn.
Toen Catherina en Thomas terugkwamen en de rest over de rook vertelden, overlegden de zeelui of ze moesten proberen om hulp te vragen aan de bewoners of dat ze er omheen moesten lopen. Ze wilden Griffith vragen of hij iets van de streekbewoners wist, maar Rowland gaf de uitgeputte man niet de tijd om te antwoorden. Hij snauwde dat Griffith het niet wist, dat ze in kringetjes aan het lopen waren en dat ze het niet aan hem moesten overlaten om uit het woud te geraken. Griffith zelf mengde zich niet in de discussie want hij was in slaap gevallen. Aangezien de rest van hen al even moe was, wilden ze de beslissing tot de volgende morgen uitstellen.
Het was al bijna middag toen ze klaar waren om er opnieuw op uit te trekken. Rowland gaf Griffith een harde por en Griffith sleepte zich recht. Hij voelde zich ziek en probeerde zoveel mogelijk op Catherina’s kruiden te kauwen om de pijn te onderdrukken. Het stuk waar ze vandaag doorheen moesten, was ruw terrein en de paden waren haast onbestaande. Ondanks wat Rowland zei, was het een wonder dat de zwarte man blijkbaar zijn weg door die wildernis wist te vinden. Griffith stond er niet te lang bij stil en keek onbewust uit naar herkenningspunten.
De weg die ze volgden werd steeds meer onbegaanbaar. Overal zaten struiken in de weg en Griffith had er moeite mee om voortdurend zijn voeten op te heffen of de takken met zijn armen af te breken. Het zweet begon hem van het gezicht af te lopen en het duurde steeds langer vooraleer hij de weg wat begaanbaar had gemaakt. Hij voelde de uitputting naar hem loeren en hij begon er bang voor te worden dat hij zou neervallen en niet meer zou rechtkomen. Op een gegeven ogenblik viel hij inderdaad toen hij over een wortel struikelde en languit ging. De handen van Thomas grepen hem vast en hielpen hem overeind. “Laat mij maar even vooraan lopen,” bromde de oude man. Griffith kon alleen maar knikken. Pas toen merkte hij dat hij op zijn benen stond te trillen. En dat hij het niet lang meer zou uithouden.
Brel liep na Thomas een eindje op kop en na hem Rowland. Er was weer een pad en de weg was ook iets vlakker geworden. Toch begon Griffith steeds vaker te struikelen. Hij hield zich af en toe wel eens vast aan Thomas’ schouder, maar op dat ogenblik was hij aan het einde van zijn krachten. Ze hielden even halt voor hem, maar de rust van een half uur, maakte het alleen maar erger. Op een bepaald ogenblik zeeg hij ineen langs de kant van de weg en kwam niet meer recht. Rowland snauwde dat hij hen ophield en dat de rest van hen toch ook nog op zijn benen stond. Voor het eerst vloog Thomas tegen Rowland uit en vertelde hem dat hij maar beter zijn smoel kon houden als hij niet wou dat er op werd geslagen. Griffith kwam terug overeind en zei Thomas dat het in orde was.
Dus liepen ze weer verder, zwijgzaam en nukkig. Het duurde een half uur. Toen stortte Griffith definitief in. Hij voelde nog dat iemand hem overeind probeerde te slepen, maar dan werd het hem zwart voor de ogen en hij kwam niet meer bij.
Hoofdstuk 9
Hij kwam met een schok bij bewustzijn. Het eerste wat hij dacht toen hij merkte dat hij stil lag, was dat ze hem achter hadden gelaten en op goed geluk waren doorgegaan. Maar dan merkte hij dat hij in een bed lag, onder warme dekens. Hij probeerde recht te komen, maar moest zich kreunend laten terugzakken. Ongeveer elke vezel in zijn lichaam deed pijn en protesteerde bij de beweging.
Hij sloot de ogen en rook een muffe geur. Nee, dacht hij, niet muf. Hij herkende de geur van graan, een opslagplaats. Hij kende deze plaats.
Plots ging er een deur open. Griffith keek opzij en zag een ranke vrouw binnenkomen. De vrouw leek eindeloos oud en was van kop tot teen in het wit gekleed. Zijn ogen werden groot van verbazing en hij riep: “U?” Ze glimlachte en knielde neer naast zijn bed. “Je bent thuis gekomen, Griffith Woolf.”
Ongelovig keek de zwarte man om zich heen. “De opslagplaats naast het huis… Ik dacht dat ik die geur kende…” Ze hielp hem rechtkomen. “Gek, ik heb er geen enkele keer aan gedacht dat u hier nog altijd woonde,” zei hij. “De streek werd alsmaar bekender, maar om een of andere reden dacht ik er gewoon niet aan om naar hier te komen.” “Maar uiteindelijk ben je toch hier aangekomen,” zei de statige, witte vrouw rustig. “Misschien dacht je er niet bewust aan, maar de aanwijzingen die je je gezelschap gaf, leidden hen direct hierheen.”
Ze gaf hem een warme blik en hij zuchtte. “Het is lang geleden,” mompelde hij, “je moet gedacht hebben dat ik dood was.” Maar ze glimlachte slechts en hij begreep dat ze al die tijd had geweten dat hij ooit terug zou komen. “Rust wat, jongen, je was er slecht aan toe toen de oude man je hier op zijn rug binnenbracht.” “Thomas? Heeft Thomas me de hele tijd gedragen? Maar…” De vrouw gebaarde dat hij moest zwijgen en rusten en dat ze later wel zouden praten. Ze liep de deur uit en hij legde zich neer.
Buiten het schuurtje zaten en stonden een aantal van de zeelui te eten. Nadat Griffith in zwijm was gevallen, waren de zeelui tot de conclusie gekomen dat ze zonder gids nooit Wails uit zouden geraken. Ze hadden beslist om het huisje te vinden dat Thomas en Catherina eerder hadden gezien en waren erheen gelopen.
Ze wisten natuurlijk niet of de bewoners hen wel goed gezind zouden zijn. Ze konden alleen hopen op het beste. Als ze geluk hadden, konden ze er wat eten vinden en Griffith bij de bewoners achterlaten om te genezen. De vroegere bootsman kon immers onmogelijk verder met hen meegaan en iedereen achtte zijn kansen beter als hij ergens achter zou blijven. De soldaten van De Nechoir zouden hen wellicht wel komen zoeken, maar aangezien Griffith een Welsh was, zou hij gemakkelijk kunnen doorgaan voor een van de inwoners.
Toen het groepje het huisje had bereikt, wisten ze niet wat ze juist hadden verwacht, maar de ontvangst steeg boven alle verwachtingen uit. De bewoonster van het huisje, een vreemde witte vrouw, stond hen op te wachten alsof ze hen verwacht had. Ze verwelkomde hen, zei dat ze eten voor hen had klaarstaan in haar keuken en dat ze Griffith naar de schuur naast het huis moesten brengen.
De mannen wisten niet of ze bang of blij moesten zijn na die ontvangst. De vrouw had onmogelijk kunnen weten dat ze bij haar langs zouden komen en toch had ze voldoende eten voor hen allemaal neergezet. Toen ze hen bovendien ook nog eens vertelde dat ze de enige overlevenden van hun schip waren, was iedereen er van overtuigd dat ze een heks was. Maar of het nu door de vermoeidheid of de schok kwam, om een of andere reden accepteerden de zeelui de situatie en vertrouwden ze de vrouw.
Thomas was door de zeelui aangeduid als leider en vroeg hoe lang ze konden blijven bij de vrouw. Thomas had graag een week gebleven, enerzijds om wat bij te komen, anderzijds om Griffith de kans te geven te herstellen, maar de vrouw wilde hen maar zes dagen geven. Tegen die tijd, zei ze met een mysterieuze glimlach, zou hun metgezel zijn been genezen zijn en konden ze De Nechoirs soldaten nog op tijd ontlopen. Thomas begreep niet hoe de witte vrouw daar zo zeker van kon zijn, maar iets in hem zei dat hij op haar oordeel moest vertrouwen.
Terwijl Thomas met de witte vrouw aan het overleggen was, keek Catherina gefascineerd naar de wijze vrouw. Ze leek eeuwenoud en tegelijkertijd zo tijdloos. Ze kon zich niet herinneren dat ze ooit eerder iemand had gezien die zoveel rust en genegenheid uitstraalde. “U bent de kruidenvrouw bij wie Griffith is opgegroeid,” zei Catherina dan, “ze noemen u de Witte Heks.” Verrast keek Thomas, Catherina aan.
“Ik denk dat ik nu ook weet wie u bent,” zei de oude zeebonk dan tegen de Witte Heks. De vrouw knikte vriendelijk. “Toen uw jonge vriend, toen nog een kind, zijn burcht verliet via de tunnels die ook zijn vijanden hadden gebruikt, kwam hij bij mij terecht. En hier is hij gebleven tot de vrouw met het zwarte haar hem ontmoette en terugbracht naar de burcht.” “U bedoelt de Arendsburcht? En die vrouw met het zwarte haar is Neyrelle?” “Ja, uw vriendin.” “Niet mijn vriendin,” gromde Thomas, “niet iemands vriendin geloof ik. Ziet u dit meisje hier, mevrouw? Neyrelle vermoordde haar vader terwijl ze zich voordeed als zijn vriendin.”
De Witte Heks stopte niet met glimlachen en ze nam Catherina bij de kin vast. “Ik geloof niet dat Neyrelle verantwoordelijk is voor de dood van jouw vader,” zei ze, meer tegen Catherina dan tegen Thomas, “en jij weet dat, nietwaar? Griffith vertelde je dat.” En Catherina knikte.
Toen zei de Witte Heks tegen Catherina: “Ik ga nu naar de schuur. Zal je meekomen om me te helpen het been te zetten? En met hem te praten?” Catherina keek haar even aan en stond dan op. De twee vrouwen gingen naar de schuur waar Griffith lag en Thomas keek hen verwezen na.
Toen de Witte Heks tezamen met Catherina binnenkwam, zag Griffith er uit alsof hij zo uit zijn bed wou springen en het op een lopen zou zetten. Hij keek Catherina grauw aan, maar durfde niks te zeggen. De Witte Heks ging op de rand van zijn bed zitten en sloeg de dekens weg. Griffith was gedeeltelijk ontkleed, waarschijnlijk door de vrouw zelf, maar vreemd genoeg vroeg ze niet waar alle littekens over zijn lichaam vandaan kwamen. Blijkbaar wist ze dat al.
De Witte Heks nam een paar momenten om zijn been te bekijken en zag dan waar spier en bot het oneens waren met elkaar. “Je mag geen bewegingen maken die je niet gewoon bent,” zei ze eenvoudig en ze gebaarde Catherina dat ze haar even moest helpen. Catherina aarzelde een moment, maar greep dan toch Griffith vast. De Witte Heks knikte en gaf vervolgens zo’n ruk aan Griffiths been dat het hem deed schreeuwen. “Ik hoop dat dat pijn deed,” zei de Witte Heks en ze keek goedkeurend naar het heupgewricht. Dan stond ze op en liet Griffith tranend achter in Catherina’s armen.
Het duurde een tijdje vooraleer de pijn helemaal weggeëbd was, maar tenslotte kwam Griffith toch terug tot zijn positieven. Ongemakkelijk bleef hij in haar armen liggen. Ze streek zwijgend zijn haar en wachtte af. Even wist hij niet wat zeggen. Er was zoveel tussen hen veranderd na Verona dat hij niet meer goed wist hoe zich te houden in haar buurt. Ze had hem altijd op een of andere manier kunnen kalmeren als hij bij haar was, maar ergens was hij toch altijd ongerust gebleven. En na het voorval op het schip wist hij helemaal niet meer hoe hij zich moest gedragen.
“Het spijt me,” zei hij, “van wat er op het schip is gebeurd... Niet alleen dat ik je geslagen heb, maar ook van al het andere.” “Dat is nu gebeurd,” mompelde ze, “en je kan het niet meer veranderen.” “Nee,” zei hij ongemakkelijk, “maar ik kan er wel mijn conclusies uit trekken.” Ze was te bang om te vragen welke conclusies.
Hij zag haar denken en zei zacht: “Ik kan niet veranderen wat ik ben. Op een dag zal ik je misschien zoveel pijn doen dat ik de schade niet meer ongedaan kan maken. Dat zit in mij.” “Je bent veel te bang van jezelf,” zei ze. “Terecht,” antwoordde hij.
Ze keek hem bedroefd aan. Ze haatte het, die muur die altijd terug tussen hen in stond op het moment dat ze dacht dat die helemaal verdwenen was. Ze vroeg zich af of het altijd zo zou blijven; dat elke keer ze die muur neerhaalde hij ze terug zou optrekken.
Ze herinnerde zich die ochtend in Verona. Ze was wakker geworden in de herberg en had gemerkt dat hij was verdwenen. Onmiddellijk had ze begrepen dat hij naar het schip was getrokken om te verdoezelen dat hij de nacht bij haar had doorgebracht. Op die manier gaf hij haar de gelegenheid om te ontkennen wat er was gebeurd.
Ze besloot dat als hij weigerde om bij haar achter te blijven in Verona, zij met hem mee zou gaan naar Wails. Ze was terug naar het schip gegaan en had de kapitein ingelicht dat ze verder zou meevaren met de Megafor. Toen Griffith merkte dat ze geen aanstalten maakte om van boord te gaan, had hij geprobeerd haar alleen te spreken. Ze had het geweigerd tot het schip terug was vertrokken.
“Waarom ben je teruggekomen?” zei hij verwijtend toen hij haar eindelijk terzijde kon nemen. Ze had geantwoord: “Ik ben gekomen omdat jij niet wilde blijven.” Hij had haar ontzet aangekeken, omdat hij niet begreep waarom ze de vluchtweg niet had genomen die hij had aangeboden. Ze had hem gekust en gezegd dat haar keuze was gemaakt.
Terwijl hij nu in haar armen lag, streelde ze bedroefd zijn haar. Ondanks alles was hij blijkbaar nog altijd niet overtuigd van haar keuze. “Wat stel je dan voor?” vroeg ze. Hij wachtte een tijd vooraleer te antwoorden in de hoop dat ze zelf het antwoord zou geven. Dan zei hij: “Misschien zou je terug moeten keren naar Jean-Filip.” Ze sloot gepijnigd de ogen. “Ik hoor niet bij Jean-Filip. Ik heb voor jou gekozen en daar kan ik niet van terugkomen.” “Niemand weet iets van wat er tussen ons is gebeurd. Hij zou het nooit vermoeden.” Ze schudde heftig het hoofd. “Ik wil het niet,” en daarmee had ze alles gezegd dat ze wilde zeggen.
Hij aarzelde. “Wat kunnen we anders? Ik wil je niet kwetsen...” “Dat heb je al,” zei ze zacht, “door me te willen verlaten...” Hij aarzelde weer. “Ben je dan helemaal niet bang?” “Nooit van jou...”
Hij verwonderde zich en vroeg zich af of ze misschien dan toch een toekomst hadden.
“Wil je nog altijd dat boerderijtje?” vroeg hij en ze glimlachte. Hij krabde achter zijn oor. “Jij zou nooit een goede boerin zijn,” zei hij en ze antwoordde: “Jij weet nog geeneens hoe een koe te melken.” “Nee,” zei hij, “daar zou je wel eens gelijk in kunnen hebben.”
Ze zwegen weer. “Ik denk dat je gelijk hebt,” zei hij dan voorzichtig, “maar ik weet het niet zeker...” Ze keek hoopvol op. “Niet twijfelen,” zei ze en hij knikte. “Als je werkelijk kiest voor mij - als - dan moeten we dat huisje van jou de kans geven.” Ze glimlachte en zei: “Ik moet niet kiezen...”
Op de zesde dag ging de Witte Heks naar Thomas en vertelde hem dat hij nu moest gaan. Ze waren volledig hersteld en Griffith kon hen nu naar de grens brengen. Thomas vroeg of ze zich niet beter nog wat langer gedeisd hielden in de bossen, maar de Witte Heks stond er op dat ze nog dezelfde dag zouden vertrekken. Er zat dan ook niet anders op dan alles bijeen te pakken en op pad te gaan.
Toen Thomas, Griffith ging zoeken trof hij hem bij Catherina aan. Het meisje verdween onmiddellijk toen ze de oude man zag en Thomas ging fronsend naast Griffith staan. Hij had al eerder gemerkt dat er iets was veranderd tussen Griffith en de prinses en hij vroeg zich af of het te maken had met wat er op het schip was gebeurd.
“De Witte Heks zei dat we moesten vertrekken,” zei hij tegen Griffith en de zwarte man knikte. “Ik weet het, ze heeft het me ook gezegd.” “Ik dacht dat dit een relatief veilig oord was. Waarom moeten we nu ineens weg?” “Ik weet het niet,” antwoordde Griffith, “maar als zij zegt: ga, dan kan je je maar beter uit de voeten maken want dan is er iets op til.” “Hoe weet ze zo’n dingen?” vroeg Thomas. Griffith haalde slechts de schouders op. “Ze weet het gewoon. Daarom wordt ze ook een heks genoemd.” Thomas deed niet alsof hij het begreep, maar ging er ook niet verder op in.
Ze stonden over de heide uit te kijken en genoten even van de rust. “Ik wil iets weten, Griffith,” zei Thomas dan. “Ja?” zei Griffith afwezig. “Er is iets tussen jou en Catherina gebeurd, nietwaar, aan boord van de Megafor? En daarmee bedoel ik niet dat incident met Rowland.” Griffith leek niet van stuk te zijn gebracht. “Waarom denk je dat er iets gebeurd zou zijn?” vroeg hij, schijnbaar ongeïnteresseerd. “Omdat ik niet zo stom ben als jij wel lijkt te denken,” gromde Thomas. “Al vanaf Verona gedragen jij en Catherina zich vreemd en ik wil weten waarom.”
“Nu denk ik toch dat je spoken ziet,” grijnsde Griffith, “ik weet dat ik een beetje gespannen was, maar dat lijkt me weinig met Catherina te maken te hebben.” “Griffith, ik heb ogen in mijn kop. Ik weet dat er iets aan de hand was tussen jullie.” “En wat moet dat dan zijn?” “Ik weet het niet. Daarom vraag ik het juist. Maar ik durf er mijn hoofd op te verwedden dat jij behoorlijk buiten je potje hebt gepist.”
Griffith ging op zijn tenen staan. “Hola, dat zou ik niet tegen de rest van de mannen zeggen als ik jou was.” “Daar heb ik ook geen reden toe als het niet waar is.” “Wel... laten we het er dan maar op houden dat het niet waar is.”
Thomas keek Griffith aandachtig aan. “Dat hoop ik. Want ik weet wat Catherina voor je is. Ik was daar ook, weet je, die dag aan het Welshe strand samen met Montfort en Neyrelle. Jij hebt misschien niet zo op mij gelet, maar ik wel op jou. Je was misschien maar een jongen, maar die blik op je gezicht heb ik altijd onthouden.”
“En wat voor blik was dat?” vroeg Griffith. “Ik weet het niet, maar ik weet dat je daarna altijd op die manier naar Catherina bent blijven kijken.”
Griffith haalde de schouders op. “Misschien betekende het niks.” “Het betekende alles, Griffith,” zei Thomas, “nu, zeg me eerlijk of je met Catherina hebt geslapen.” Griffith zweeg even. “Zoals je zelf zegt, Thomas: je bent lang niet zo stom als de meesten denken.”
“Ik wist het,” siste Thomas. “Dat was anders wel het stomste dat jij kon doen, Griffith. Weet je wel wat dat betekent voor haar huwelijk met Jean-Filip?
Ja, ik veronderstel van wel, anders had je het niet zo goed geheim gehouden. Ik hoop alleen dat je haar niet zwanger hebt gemaakt, want anders zitten we pas echt in de stront.” “Je weet best dat ik dat niet kan.” “Als je met iemand het bed induikt kan alles, jongen,” zei Thomas snibbig. “Waar zat je in hemelsnaam met je gedachten? Ik mag er op rekenen dat je tenminste aan de toekomst hebt gedacht?”
“Dat heb ik.”
“Dat hoop ik dan maar, want als je Catherina bij de eerste de beste gelegenheid dumpt dan krijg je mij tegenover je te staan.”
Griffith zweeg even. “Ik laat haar niet stikken.”
“Dat zullen we nog wel zien. Je bent een echte halfwas als het op zo’n dingen aankomt, weet je,” gromde de oude man.
Ze bleven een ogenblik naast elkaar staan zonder iets te zeggen.
“Dus,” zei Thomas, “wat staat er nu te gebeuren? Ik veronderstel dat Catherina niet mee met ons naar Lenion gaat?” “Nee, we blijven hier of in een buurland. Eerst zullen we er voor zorgen dat jullie veilig het land uit geraken en dan ga ik mijn bankwissels ophalen. Catherina en ik gaan ergens een huisje kopen om te leven.”
Thomas knikte. “Ik veronderstel dat je daarvoor beroep doet op Jago's spaarpotje? Ik hoop voor jou dat de Bethune er nooit achter komt dat je met zijn schoondochter aan de haal bent gegaan met geld dat je van hem hebt verduisterd.” “Dat zal hij niet en Jean-Filip hopelijk ook niet.”
“Dus ik kan er van uitgaan dat jij je niet meer met de Lenioonse politiek gaat bemoeien?” “Nee, en ook niet met de Welshe. Velen in Wails zullen geloven dat de terugkomst van een Woolf de redding kan betekenen, maar persoonlijk vind ik dat kroonprins Edward van Wails zelf zijn boontjes maar moet doppen.”
“En wat vindt die dame in het wit van die nobele zelfopoffering van je? Heeft zij je geen dak boven je hoofd gegeven in de hoop dat je op een dag je land zou redden?” “Ariel heeft mij nooit gezegd wat mijn lotsbestemming is, maar als ze dat echt wilde, zou ze het wel zeggen,” zei Griffith.
Thomas knikte. “Het is vreemd weet je. Al die tijd heb ik je er op gedrukt dat je je afstamming moest vergeten en nu je afstand doet van je naam, ben ik er niet gerust in.
Jouw landgenoten hebben een voorspelling weet je: dat als de laatste Woolf zou verdwijnen, Wails zou vallen. Misschien ben ik bang dat dat nu ook echt gaat gebeuren.” “Ik wist niet dat je zo bijgelovig was,” zei Griffith plagerig, “maar wat die voorspelling aangaat: dit land is al langer in vrije val en ik betwijfel of ik er veel aan kan veranderen.” “Ik weet het,” knikte Thomas, “het was maar een idee.”
Griffith sloeg Thomas op de schouders. “Wees niet somber. Misschien staat de Bethune op dit ogenblik al paraat om Wails met zijn hele vloot aan te vallen en is het binnenkort afgelopen met De Nechoir. Het is niet dat we voor niks hebben gevochten.” Ze waren begonnen met terug te lopen naar het huis. “Ik hoop het maar, Griffith,” zei de oude man berustend.
De twee mannen kwamen terug bij de rest van het gezelschap en iedereen maakte zich klaar om te vertrekken. Ze stippelden nog een koers uit en dan werd het tijd om afscheid te nemen van de Witte Heks.
Catherina en Ariel omhelsden elkaar innig en de Witte Heks zei dat ze elkaar terug zouden zien. Catherina twijfelde er geen moment aan dat dat waar was. Toen vertrokken ze en al snel verdween het huisje in de bossen.
Griffith liep zoals voordien vooraan, dit keer in een betere conditie en zonder al te veel last aan zijn been. Ze hadden afgesproken om eerst gezamenlijk tot aan het eerste dorp te wandelen en daar een paard te kopen. Daarna zouden ze de groep splitsen en over de wegen verder trekken.
Griffith was een goede gids voor het gezelschap. Nu zijn hoofd helder stond, herinnerde hij zich de beste padjes en verliep de tocht ook vlotter. Ze namen niet altijd de rechtste stukken, maar wel de minst vermoeiende. Hun tempo bleef de hele dag hoog en zelfs toen ze een pauze namen, was niemand echt vermoeid.
De bossen waar ze doorheen liepen waren mooi en ademden een diepe rust uit. Het enige dat de stilte doorbrak was het gebruikelijke gekwetter van vogels en het breken van een tak. Uit niks zou je afleiden dat hier anders ooit mensen kwamen. De zeelui keken hun ogen uit terwijl ze door de bossen liepen. Het was de eerste keer dat ze hier kwamen en wellicht ook de laatste keer.
De reden waarom de zeelui van de Megafor nooit eerder hier waren geweest, doemde kort voor de middag hoog boven de boomtoppen op. Catherina wist niet wat ze had verwacht bij de naam ‘Arendsnest’, maar toen de burcht op de rotsen in haar gezichtsveld verscheen, wist ze onmiddellijk waar de naam vandaan kwam. De burcht stond hoog op een rotsmassief, afgesloten en onneembaar. Haar schaduw domineerde de hele omgeving terwijl haar torens de hemel trotseerden. Catherina had nooit eerder zo’n onaantastbare vesting gezien.
Griffith leek de burcht nauwelijks op te merken. Als hij er al naar keek, dan was het maar heel toevallig. Dat deed de rest van de manschappen niet. Niemand van hen had de vesting van De Nechoir ooit van nabij gezien en iedereen gaapte naar de indrukwekkende burcht. Dit was het machtscentrum van het land en te lopen onder het alziende oog ervan, gaf iedereen de rillingen.
Ze moesten niet lang in de schaduw van de burcht lopen. Algauw verdween de kolos weer in het gebladerte en haalde iedereen weer opgelucht adem. Het was nu een stuk in de namiddag en het leek alsof ze het huisje van de Witte Heks voor altijd achter zich hadden gelaten. De afstand bedroog natuurlijk, maar toen Griffith vroeg om even te stoppen bij een beekje, leek het alsof ze al tientallen mijlen hadden afgelegd. Griffith vroeg de mannen even op hem te wachten en verdween dan in de bosjes. Nieuwsgierig naar wat Griffith was gaan doen, liep Thomas hem achterna.
De oude man vond Griffith een beetje verder terug bij de stam van een oude omgevallen boom. Griffith zat geknield voor een kleine helling en toen Thomas de zwarte man wat klimplanten zag wegtrekken, begreep de oude man ineens wat hij hier kwam doen. “Griffith...” Griffith keek om en wenkte hem. “Hier.” Hij groef wat aarde weg en toonde Thomas een afgesloten luik. “Is dit wat ik denk dat het is?” vroeg Thomas terwijl hij naast hem hurkte. Griffith knikte.
“Hierachter liggen de geheime gangen van de Arendsburcht. Ik veronderstel dat De Nechoir ze nu wel heeft dichtgemetseld, maar het is goed om weten dat hij ze niet laat bewaken, anders was die wildgroei er niet geweest.” “Dus?” “Dus niks, maar als de Welshe kroonprins ooit eens in actie wil schieten, zou hij er nog wel eens gebruik van kunnen maken.” “Ik dacht dat kroonprins Edward van Wails zijn eigen boontjes moest doppen?” zei Thomas. Griffith glimlachte breed. “O, maar ik ga me er ook niet mee bemoeien. Jij gaat het hem vertellen.” “Wat?” “Ik laat me er niet meer mee in, maar dat betekent niet dat ik ook stom ben. Enkel De Nechoir en ik kennen deze gangen en het zou dom zijn als ik het dan niet doorvertelde.” Thomas rammelde aan het luik. “Ben je zeker dat De Nechoir de gangen niet heeft laten dempen?” “Een stuk wel waarschijnlijk, maar het labyrint is zo groot dat er geen beginnen aan is.” Thomas knikte. “Ik zal de Welshe prins proberen te pakken te krijgen als we de grens bereiken.” “Bedankt,” zei Griffith en ze stonden terug op.
“Je bent indertijd langs hier ontsnapt, is het niet?” vroeg Thomas terwijl ze terugliepen. “Ja, en een beetje verderop vond de Witte Heks me. Ze is altijd goed voor me geweest.” Ze kwamen terug bij de andere zeelui en de groep vertrok weer terug op pad.
Intussen stond de Witte Heks voor haar huisje te kijken naar een groep soldaten die haar richting uitkwamen. Ze hield niet van het beeld van de aanstormende soldaten, maar er was weinig dat ze er aan kon verhelpen. De Nechoir hield zijn soldaten meestal uit de buurt van haar huisje, maar in uitzonderlijke omstandigheden kon het toch gebeuren.
De Witte Heks kon zien dat de troep te zwaar bewapend was om een patrouille te zijn. Vlak voor de zeelui waren toegekomen, was er ook al zo’n groep langs geweest. Het was van hen dat ze had gehoord van het Lenioonse schip en de veertien voortvluchtigen. Toen had ze naar waarheid kunnen zeggen dat ze geen enkele Lenioon had gezien. Nu zou ze bewust moeten liegen.
De groep soldaten bleef voor het huisje van de Witte Heks staan. De soldaten werden aangevoerd door een sergeant die de Witte Heks kende. Ze wist dat de man een gewiekst soldaat was, maar dat hij een slechte reputatie had. Hij was een onmens en had geen respect voor het leven. Hij was bovendien ook iemand die wist wanneer men met hem probeerde te sollen en daar grondig wraak voor nam. De Witte Heks was dus allesbehalve in haar schik toen de man op haar afkwam en haar begon uit te horen.
Ze waren op zoek naar voortvluchtigen uit Lenion, zei de sergeant, en er waren aanwijzingen dat die langs hier waren gekomen. Hij zei dat die mannen vijanden van Wails waren en dat de Witte Heks er dus alle belang bij had hem te vertellen of ze een groep voorbij had zien trekken. De Witte Heks antwoordde dat ze niemand had gezien en liep terug haar huisje in.
De sergeant had het gevoel dat de vrouw iets verzweeg, dus liet hij zijn mannen afstappen. De Witte Heks moest lijdzaam toekijken hoe de soldaten haar huis binnengingen en het overhoop haalden. Ze had er echter voor gezorgd dat er geen sporen van de zeelui achter waren gebleven, dus wist ze dat ze niks zouden vinden.
Dan ging de Witte Heks naar buiten en zag de soldaat die bij de paarden stond. De magere jongen moest letten op de rijdieren, maar leek even geen aandacht te hebben voor zijn taak. Hij was naar de grond aan het kijken en keek dan op naar de Witte Heks. De vrouw sloeg bleek uit toen ze zag dat de jongen de resten van een kampvuur had ontdekt in het zand. Een ogenblik was de wanhoop van haar gezicht af te lezen. Dan begon de soldaat ineens met zijn voet over de restanten te schuifelen en veegde hij de laatste overblijfselen van het kampvuur uit. De Witte Heks keek hem opgelucht aan, maar hij haalde slechts zijn schouders op.
De sergeant kwam op dat ogenblik terug en gaf zijn manschappen te kennen dat ze zich terug moesten verzamelen. De sergeant duwde de jonge soldaat ruw opzij en klom op zijn paard. De magere jongen gaf geen kik en liet zich ook door de andere soldaten wegduwen.
De Witte Heks nam de jongen nauwlettend op. Hij leek niet precies op de doorsnee soldaat die bij De Nechoir in dienst was en de Witte Heks begreep dat hij geronseld was zoals wel meer gebeurde. Zijn dienst leek hem geen goed te hebben gedaan want de jongen was zo mager en schichtig als een valse kat. De Witte Heks voelde hoezeer de jongen zijn leven als soldaat haatte en hoe afschuwelijk hij het geweld vond dat hem omringde. “James,” murmelde ze dan, alsof ze zijn naam ineens herinnerde.
De overige soldaten stegen op en even later vertrokken ze. De sergeant was iets of wat gepikeerd dat ze geen sporen van de zeelui hadden kunnen vinden. Elke cel in zijn hersenen vertelde hem nochtans dat de zeelui hier waren geweest. Hij was misschien een dog, maar wat dat betrof liet zijn instinct hem zelden in de steek. De sergeant besloot dat ze het bos verder zouden uitkammen.
De Witte Heks keek de soldaten ongerust na. Ze wou dat ze kon voorkomen wat er nog zou gebeuren, maar ze had net zo min vat op de toekomst als andere mensen. Ze kon niet anders dan de gebeurtenissen hun beloop te laten en haar eigen rol uitspelen. Ze liep haar huisje in en kwam even later terug met een mantel en tas. Ze trok haar mantel aan en liep dan in de richting die de zeelui waren gegaan.
Het zag er naar uit dat het over twee uurtjes donker zou worden. Catherina begon last te krijgen van haar rokken, maar omdat ze straks toch zouden stoppen, zei ze er maar niks over. Griffith keek af en toe naar haar om, maar ze gebaarde dat het in orde was en dan liep hij weer verder.
De zeelui volgden de bootsman zwijgend. Ze vroegen zich af of De Nechoir nog steeds naar hen op zoek was en hoe lang ze nog veilig zouden zijn. Ze wisten dat De Nechoirs mannen wellicht alleen de wegen afgingen, maar ze konden niet heel Wails door bosgebied blijven lopen.
Terwijl ze zo aan het lopen waren, vertelde Griffith hen dat ze straks een weg moesten oversteken. Het was onvermijdelijk, maar daarom nog geen ramp. De weg werd niet dikwijls gebruikt en met wat geluk zou niemand hen uit het bos zien komen. Ze moesten nog een kwartiertje lopen voor ze aan de bosrand kwamen en dan zouden ze vlug oversteken.
De mannen waren zich al aan het voorbereiden op een snelle oversteek toen Griffith ineens zijn hand ophief. Hij stopte abrupt en Thomas liep tegen hem op. Thomas wou hem vragen wat er mis was, maar Griffith gebaarde iedereen te zwijgen. De zwarte man sloot de ogen en spitste de oren terwijl de anderen hun adem inhielden. De wolf snoof even in de ronde, niet zeker wat hij zocht. Het volgende ogenblik had hij zijn rugzak van de schouders laten zakken en was hij verdwenen.
Thomas gebaarde Catherina dat Griffith onraad had bespeurd en dat hij vooruit was gaan kijken. Hij liet haar weten dat het waarschijnlijk niks was. Dat Griffith alleen maar voor de veiligheid vooruit was gaan kijken en dat ze zich geen zorgen hoefde te maken. Catherina knikte, hoewel ze niet overtuigd was en wachtte net als de andere mannen tot Griffith terugkwam.
Het wachten leek een eeuwigheid te duren. Een hele tijd leek er niks te gebeuren, dan hoorde ze geritsel van bladeren en plots verscheen Griffith terug. Hij liet zich van de heuvel afglijden en zei hijgend: “Soldaten,” en met een groot gebaar: “Een hoop!” De mannen keken hem geschrokken aan. Dat konden ze op het ogenblik wel missen als de pest. “Zijn ze naar ons aan het zoeken?” “Reken maar,” zei Griffith, “een standaard zoekpatroon.”
“Mh, dat kennen we,” zei Rowland met iets van vertrouwen. De zeelui waren gewend om in dit soort situaties te verzeilen. “Ja, maar we zijn met teveel om daar doorheen te geraken.” “Wat moeten we doen?” Griffith aarzelde. “Ik weet het niet. Iemand kan proberen hen af te leiden zodat de anderen kunnen wegglippen, maar ik weet niet of ze stom genoeg zijn om daarin te trappen.”
De mannen gromden iets. “We zullen ons moeten haasten om iets te bedenken. Zijn ze vlakbij?” “Dichter dan me lief is.” Thomas keek de kring rond. “Heeft er iemand een idee?” “Ik denk dat we beter onze kansen wagen met het afleidingsmanoeuvre,” zei Rowland aarzelend, “tenzij we er gewoon op los willen stormen.”
Pien stak de handen omhoog. “Ik speel niet het lokaas.” “Ik ook niet, maar…” Plots maakte Griffith een heftige beweging dat ze moesten zwijgen. Hij luisterde aandachtig en vloekte dan binnensmonds. “Splitten,” snauwde hij, “geen discussie.”
De zeelui splitsten zich onmiddellijk in vier groepen en maakten dat ze in verschillende richtingen verdwenen. Griffith nam Catherina en Thomas vast en sleurde hen achter zich aan. Ze spurtten vlug het bos in en bleven pas een heel eind verder staan om te overleggen. “Hoeveel zijn het er, Griffith?” fluisterde Thomas terwijl Griffith weer zijn oren spitste. “Te veel,” mompelde Griffith, “en we hebben geen wapens.”
Hij liet zijn rugzak weer van zijn rug afglijden en gebaarde dat Thomas hetzelfde moest doen. Hij keek even naar Catherina en was verrast te zien dat ze een klein handpistooltje vasthad en dat ze het aan het laden was. Hij knikte haar toe en wachtte tot ze klaar was. Dan vertrokken ze weer, maar hij fluisterde haar toch nog even in het oor: “Niet gebruiken tenzij het echt nodig is.” Ze zou misschien geen kans meer krijgen om te herladen.
Er klonk een schot, dieper in het bos. Griffith vloekte en ze zetten het op een lopen. De soldaten hadden hen gevonden.
Griffith wist dat de rand van het bos hier ergens in de buurt was en dat als ze die eenmaal bereikt hadden, ze uit de buurt van de soldaten waren.
Er klonk een nieuw schot en Catherina schrok. Zou dat iemand geraakt hebben? Ze hoopte van niet. Maar plots realiseerde ze zich dat niet iedereen uit het bos zou kunnen geraken, dat er allicht iemand in het net van de soldaten terecht zou komen. Ze huiverde.
Plots hoorden ze een schot vlakbij. Griffith besefte dat dat de groep van Brel moest zijn en hij veranderde onmiddellijk van richting. Catherina probeerde te volgen, maar struikelde over haar rokken. Griffith greep haar onmiddellijk vast en Thomas tilde haar langs de ander kant op. Ze liepen snel voort met Catherina tussen hen in en probeerden een uitweg te vinden.
Een paar van de zeelui doken uit het struikgewas. Ze gebaarden dat er een aantal soldaten achter hen aan zaten en dat de jacht dus geopend was. Griffith knikte dat hij het begreep en keerde terug. Nu de soldaten zich niet meer op bepaalde afstanden bevonden, was het mogelijk om een gat te vinden en het bos te verlaten. Ze hoopten alleen maar dat dat gat voor hen lag, want het was niet te bepalen waar de soldaten nu zaten.
Plots hoorden ze schoten achter zich. Catherina onderdrukte een kreet. Griffith sleurde haar in een reflex in het struikgewas. Net op tijd blijkbaar want op dat moment passeerden enkele soldaten. Toen ze voorbij waren, keek Catherina geschrokken rond. Thomas, dacht ze, maar de oude man verscheen langs de andere kant van het pad en had dus blijkbaar hun voorbeeld gevolgd.
Er klonken nieuwe schoten, zowel achter als voor hen en even hielden ze elkaar verstard vast. Catherina merkte dat Thomas bang begon te worden en dat was het moment waarop ze besefte dat ze volledig omsingeld waren. De zeelui wisten normaal gezien hoe ze op zo’n situatie moesten reageren, maar ‘normaal gezien’ hadden ze ook wapens bij om zich te verdedigen en waren de soldaten niet zo talrijk. Zenuwachtig hield Thomas, Catherina tegen zich aan en keek naar Griffith. Ze aarzelden. Als ze nog langer wachtten was de kans groot dat de soldaten hen zouden vinden dus moesten ze snel iets doen.
Toen nam Griffith een besluit. “We zijn omsingeld,” fluisterde hij tegen Thomas, “ik ga proberen hen af te leiden. Probeer van de gelegenheid gebruik te maken om de weg te bereiken.” “Nee, ze hebben je zo te pakken,” siste Thomas. “Ze zullen ons hoe dan ook te pakken krijgen als we niet iets doen en ik heb de meeste kans om het te overleven,” beet Griffith terug. Thomas aarzelde. Griffith had gelijk, maar als hij hun twee probeerde te redden, zou hij vast een gewisse dood tegemoet gaan. “Ik ben van de Wolven. Ik kan niet sterven,” zei Griffith. Dat kon hij wel, maar er was geen keuze. Thomas beet op zijn tanden.
Dan klonk er een schot vlakbij. Ze schrokken. Ze konden niet meer terug nu. Griffith greep Catherina vast en keek haar doordringend aan. “Probeer te ontsnappen.” Catherina keek hem verbijsterd aan. Ze begreep onmiddellijk wat hij wou doen. Ze wou hem vastgrijpen en schreeuwen dat hij haar niet in de steek mocht laten, maar hij gaf haar de kans niet. “Ik kom terug,” fluisterde hij en hij kuste haar vluchtig.
Zijn brede rug was het laatste dat ze zag voordat Thomas haar vastgreep en haar de mond toesnoerde. Thomas voelde zijn hart breken terwijl hij haar geschreeuw dempte. Hij hield haar stevig vast en zei sussend: “Je zal hem terugzien. Griffith komt terug. Griffith komt altijd terug.” Het klonk als een leugen. Het was een leugen. Catherina staarde.
In de tussentijd was de jonge soldaat James in het rond aan het lopen. Hij was de rest van zijn groep kwijtgeraakt en hoorde van alle kanten schoten komen. Hij liep met zijn pistool in de hand voort en hoopte dat hij nu niemand tegen zou komen. Hij wilde zijn wapens niet gebruiken als het niet nodig was, maar als het moest zou hij zich verdedigen.
Het ongeluk wilde dat hij net op dat moment op twee van de Lenionen donderde. Een moment lang keek hij verrast naar een oude man en een jonge vrouw. De oude man zag hem toen en bleef geschrokken staan. James aarzelde en richtte zijn pistool op hen, maar kon er zich niet toe brengen ook te vuren. Verstijfd keken de oude man en de vrouw hem aan en dan vroeg hij aarzelend: “Zijn jullie Lenionen?” Ze keken hem met grote ogen aan en hij slikte. Ze waren ongewapend dus dat maakte een mogelijk gevecht er niet veel eerlijker op. Hij wierp een blik op de blonde vrouw en vroeg zich af of hij ooit iets mooiers had gezien. Hij las de tranen op haar gezicht en wist dat hij haar niet zou kunnen doden zelfs al had hij het gewild. James liet zijn wapen zakken. “Ga,” zei hij ruw en de Lenionen keken hem geschokt aan. Het volgende ogenblik kwam de oudere man in beweging en sleurde de blonde vrouw achter zich aan. Met een opgelucht hart zag James hen in de bosjes verdwijnen.
Inmiddels had Griffith de andere soldaten van Thomas en Catherina afgeleid. Hijgend stormde hij vooruit. Hij hoorde hoe de list lukte en dat de twee groepen soldaten achter hem aan kwamen. Toen hij voldoende voorsprong had behaald, vertraagde hij een weinig zodat hij ze ook weer niet kwijt zou raken. Even stopte hij toen hij gewaar werd dat er een andere groep soldaten voor hem was en nam een scherpe bocht naar links. Dat was een groep die hij ook binnen de kortste keren achter zich aan zou krijgen. Goed, dacht hij, hoe meer soldaten achter hem aan kwamen, hoe minder er achter Catherina aanzaten.
Hij leek weer aan het heuveltje te zijn gekomen waar ze waren vertrokken. Hij probeerde zich te herinneren wat er allemaal in de buurt lag. Je bent hier eerder geweest, zei hij tegen zichzelf, een mensenleven geleden toen hij uit de geheime gangen was gekomen en in het woud had gedwaald tot de Witte Heks hem vond. Hij probeerde zich te herinneren of hij nog iets van die dag wist en er waren één of twee dingen die vaag in zijn herinnering terugkwamen.
Hij probeerde zich nog meer te herinneren, maar besefte dat hij al zijn aandacht nodig had om de soldaten voor te blijven. Als hij nu een vergissing maakte, zouden de soldaten hem vangen en zou hij Catherina nooit meer terugzien.
Hij sprong over een rots. Hijgend kwam hij neer op zijn voeten. Zijn been begon weer pijn te doen, maar hij liet er zich niet door weerhouden.
Hij sprong vanachter een struik en overviel een soldaat die hem niet aan had horen aankomen. Griffith gaf hem een mokerslag en de man zonk ter plekke neer op de grond. Naast hem lag het lijk van Rowland. Griffith griste vlug het pistool uit de handen van de soldaat en sprong al verder. Het had nauwelijks een seconde in beslag genomen.
Hij remde wat af om het pistool na te kijken en morrelde even aan de haan. “Voorzichtig,” dacht hij. Hij bukte en liep laag langs een stel struiken heen. Als iemand hem nu zag was hij er aan. Hij stopte en hurkte even naast een steen terwijl hij intens om zich heen luisterde. Even kon hij de soldaten niet situeren en gromde hij: “Komaan, komaan.” Dan hoorde hij hen weer en kreeg hij weer vat op de situatie. Jachtig sprong hij overeind en liep de enige richting uit die hij nog uit kon. Hij voelde zich langzamerhand ingesloten worden en vond niet onmiddellijk een uitweg.
“Verdomme.” Hij schoot terug in dekking en hurkte neer. Hij sloot drie tellen de ogen in afwachting. …twee… drie… Hij sloeg af naar links en hoopte dat hij daarmee geen vergissing had begaan. Hij wist dat het nu gevaarlijk werd. De vermoeidheid had het beste van hem verbruikt en zijn been begon redelijk pijn te doen. Hij was wellicht al ingesloten en als hij nu een fout maakte zou het fataal zijn. Hij moest nadenken, en snel. Hij zou door de omsingeling heen moeten breken, maar dan moest hij weten waar het zwakste punt was, dat wil zeggen: het slechtst bewaakte punt. Maar het probleem was dat hij niet kon opmaken wie zich waar bevond en hoe hij het het beste aanpakte. Gespannen wreef hij over de loop van zijn pistool.
Hij liep gehaast verder. Zijn gang had iets van een wolf die voorzichtig met kop in kas voortdraafde. Griffith had een slecht voorgevoel en knarsetandde. Dan hoorde hij een geluid achter zich en hij spurtte weer weg. Wellicht een beetje overhaast want even wist hij niet waar hij nu heen aan het rennen was. Hij wist alleen dat hij nu niet mocht vertragen of ze zouden hem inhalen, dus rende hij nog wat harder.
Hij bleef zijn achtervolgers horen en wist op dat ogenblik niet meer wat doen. Radeloos stormde hij vooruit en hoopte op het beste. Als hij geluk had, dan raakten ze hem misschien kwijt en kon hij vooralsnog ontsnappen.
Hij rende zo hard dat de takken hem in het gezicht sloegen. Hij probeerde zich er tegen te beschermen, maar kon niet meer nadenken. Voor zich zag hij iets dat op een open plek leek. Hij sprong over een boomstronk en probeerde de plek te bereiken. Hij hoorde nu vlak achter zich het geschreeuw van de soldaten.
De zon brak door de bladeren op het moment dat hij de open plek bereikte.
Alleen was het geen open plek.
In een reflex remde hij af.
De reflex redde hem. Zijn voet kwam net niet in het ijle terecht. Hij vloog onderuit en kwam met een schreeuw van pijn op zijn been terecht. Het pistool schoot uit zijn handen de diepte in. Griffith volgde ontzet de vlucht van het pistool in het metersdiepe ravijn. Bijna was hij er ook in gevallen.
Hij knipperde met de ogen en haalde toen langzaam zijn rechterbeen omhoog. Hij maakte even een grimas van pijn toen hij merkte dat hij zijn spieren had verrekt. Voorzichtig probeerde hij recht te komen. Hij kreunde. Op dat moment wist hij al dat hij reddeloos verloren was. Zonder zijn been kon hij onmogelijk verder rennen. Hij probeerde gepijnigd een stap te zetten en ging bijna door de knieën.
Hij moest hier weg, dacht hij, en dan was het te laat.
Een soldaat verscheen uit de bosjes, een tweede. Hij overwoog naar hen uit te vallen. Toen keek een hele troep hem aan en was hij door minstens vijftien man omsingeld. Te laat.
Hij wist dat hij Catherina niet meer zou terugzien.
De sergeant trad naar voor. Hij was een van de enigen die niet buiten adem was na die wilde achtervolging en nam de voortvluchtige aandachtig op. Hij had nooit geweten dat iemand die zo opgejaagd werd, hem zo goed kon blijven ontlopen. En als die voortvluchtige had geweten dat die kloof er was, dan zou hij nog tussen zijn vingers zijn geglipt ook.
De sergeant nam de zwarte man op. Hij leek bijna op een wild beest, zo ruig en woest. De sergeant kon hem zelfs bijna horen grommen. Gefascineerd keek hij in die zwarte ogen en huiverde. Nog nooit had hij zo’n verschrikkelijke blik gezien en hij deed onbewust een stap achteruit. Bijna leek het alsof die ogen hem beten.
De sergeant dacht even dat de zwarte man zou losbreken en trok het pistool uit de handen van de jongen naast hem. “Geef dat hier voor je jezelf verwondt,” sneerde hij tegen James. De magere jongen reageerde niet en keek vals naar de rug van de sergeant.
De sergeant duwde de loop tegen Griffiths voorhoofd en wachtte op een reactie van de zwarte man. Griffith gunde hem dat plezier niet en keek hem enkel haatdragend aan. Hij wist dat hij als een rat in de val zat en hij zich beter op zijn gemak hield wilde hij hier levend wegraken.
De sergeant glimlachte flauwtjes en haalde het pistool van Griffiths voorhoofd weg. “Te trots om te buigen, nietwaar,” zei hij schamper. “Ben jij een van de zeelui?” Griffith spuugde op de grond. De sergeant had er moeite mee om in die zwarte ogen te kunnen blijven kijken. “Mij best,” zei de sergeant koud, “maar mijn orders luiden dat ik één overlevende moet meenemen en als jij niet bij de zeelui hoort, schiet ik je hier ter plekke als een hond neer. Dus kies maar.” Griffith verkeerde even in tweestrijd. Normaal gezien zou hij hem zeggen dat hij naar de pomp mocht lopen, maar hij durfde Catherina niet alleen achter te laten. Hij had een belofte in te lossen…
Op dat moment klonk er geritsel in de struiken. Een van de achtergebleven soldaten kwam verslag uitbrengen bij de sergeant over de andere zeelui. De sergeant zag de ogen van de gevangene flitsen en gebaarde zijn mannen goed op de zwarte man te letten. Je kon maar nooit weten wat die duivel zou doen om toch nog te ontsnappen.
“Wat is er?” vroeg de sergeant aan de boodschapper. De soldaat probeerde eerst wat op adem te komen. Blijkbaar had ook hij er een achtervolging opzitten.
“Ik... wilde zeggen dat we ze allemaal hebben, met deze erbij toch.” “Je bedoelt dat we alle Lenionen te pakken hebben gekregen?”
Griffiths ogen werden groot. “Heb je de lijken geteld?” hoorde hij zeggen. De soldaat knikte. “Twaalf, en een meisje,” zei hij als bevestiging. “En die daar is dan de veertiende…”
De grond schoof weg onder Griffiths voeten.
Twaalf en een meisje.
Catherina...
“Er is er geen enkele kunnen ontsnappen, sergeant.”
Dat betekende dat ze de zoom van het woud niet had kunnen bereiken. Dat de soldaten haar te pakken hadden gekregen. Dat ze elkaar nooit meer zouden zien…
“...Allemaal dood?...”
Griffith keek wezenloos voor zich uit.
Catherina...
Catherina.
“Nee...”
De sergeant keek om naar zijn gevangene en zag de man wankelen. Geïnteresseerd merkte hij de verandering op in de gevangene. De verslagenheid verbaasde hem. Een moment moest hij nadenken wat er met de zwarte man was gebeurd. Het meisje, realiseerde hij toen gevat. Hij glimlachte vals. “Was het zo belangrijk dat het meisje het zou halen?” zei hij spottend. “Was ze soms je liefje, kloris.”
In geen honderd jaar had de sergeant de reactie kunnen zien aankomen. De zwarte man sprong ziedend op hem af en schreeuwde: “Ze was mijn ziel!” Bijna had de sergeant zich laten verrassen. Dan reageerden de soldaten en werd Griffith met de kolf van een pistool tegen de grond geslagen. Versuft bleef Griffith aan de rand van de kloof liggen.
Wat een furie, dacht de sergeant verbluft. Wat kon zoveel waard zijn dat zo’n woede verdiende? Hij keek naar de man terwijl hij recht probeerde te krabbelen. De sergeant zag de zwarte ogen smeulen, zoals hij nog nooit eerder ogen had zien smeulen. Hij huiverde.
De soldaten waren ook ontdaan door de blik in die ogen. De jonge soldaat James schuifelde zelfs zenuwachtig op zijn voeten. De sergeant raakte daardoor geïrriteerd en keek hem vernietigend aan. James bleef terplekke aan de grond genageld staan.
De sergeant keek terug naar de zwarte man.
“Dus ik mag hieruit concluderen dat dat juffertje behoorlijk wat waard was voor jou, niet?” zei hij. Griffiths spieren trilden opstandig en hij moest zich vermannen om hem niet opnieuw aan te vallen.
“Ik zie het,” zei de sergeant kalm.
Griffith slaagde er op een of andere manier in om zijn zelfbeheersing terug te vinden.
“Wat is je naam jongen?”
Griffith keek terug op, wou eerst niet antwoorden.
Dan veranderde er iets in hem, verdween het weerbarstige in zijn houding. Plots leken die zwarte ogen leeg.
“Griffith Woolf,” fluisterde hij.
De sergeant knikte.
“We zullen je nu naar het Arendsnest brengen. Mijn meester heeft wat vragen voor je.”
“De kerkers,” mompelde Griffith.
“James.” De sergeant gebaarde dat de schuwe soldaat, de zwarte man moest inrekenen en dan keerde hij zich om.
De jongen durfde even niet van zijn plaats komen. Dan liep hij voorzichtig naar de zwarte man. Hij zag dat de man hem helemaal niet opmerkte. Griffith staarde voor zich uit en hief langzaam het hoofd. Hij keek over de toppen van de bomen. James keek ook omhoog en zag waar de blik van de zwarte man op rustte. Boven de toppen van de bomen staken de torens van de Arendsburcht uit en plots herinnerde James zich welke naam de zwarte man had gezegd. Aarzelend legde James zijn hand op Griffiths arm. De zwarte man keek naar hem en James zei schuw: “Het spijt me, ook van het meisje. Ze zag er heel aardig uit.” Griffith glimlachte. Er stond iets van tranen in zijn ogen.
“Het geeft niet,” zei hij zacht en hij keek een laatste maal naar de burcht van zijn voorouders.
Dan zag James hem een stap achteruit zetten.
James gaf een schreeuw en probeerde de zwarte man nog tegen te houden.
De jongen miste rakelings Griffiths mouw en verbijsterd zag hij de zwarte man in het ravijn vallen.
Deel III
Hoofdstuk 1
1. Het moment dat Griffith door de struiken verdween, wist Catherina dat het niet goed zou aflopen. Er was echter geen tijd meer om na te denken en Thomas sleurde haar al mee achter zich aan.
Blijf leven, Griffith, dacht ze. Dat was alles dat ze van hem verlangde.
Ze liepen door struiken en erger. De takken striemden hen, maar ze waren te gespannen om het te merken. Overal was er geschreeuw van soldaten en hier en daar klonken schoten. Ze hadden er al lang geen idee meer van in welke richting ze liepen. Ze doken links en rechts naar gelang ze dachten dat het daar veilig was.
Catherina probeerde niet te denken aan het geschreeuw van de mannen die werden neergeschoten. Niet aan Griffith die elk moment kon ingehaald worden door hun achtervolgers. Niet aan de soldaten die van overal konden opdoemen.
Gewoon lopen. En hopen op het beste.
Het allerbeste, want er was weinig hoop dat ze hier levend uit zouden komen.
Thomas bleef plots abrupt staan. Catherina stopte vlak achter hem. Wat was er?
De oude man luisterde schichtig om zich heen.
“Ik hoor lawaai daar,” fluisterde hij tegen Catherina. Ze knikte en ze liepen stil van het gevaar weg.
Zijn hand kneep de hare haast fijn. Nog nooit had ze zo broos geleken. Hij wist niet waarom, maar hij moest even stoppen om haar te omhelzen. Als er maar niks met haar zou gebeuren...
Net op dat moment zag ze het.
“O Thomas,” fluisterde ze. De oude baas keek in de richting waar ze naar wees.
De bebossing werd daar lichter.
Ze keken elkaar opgelucht aan.
De zoom van het woud.
Ze waren er...
En plots...
Een soldaat die doodkalm achter hen verscheen.
Thomas sprong onmiddellijk beschermend voor Catherina. De soldaat zei niks, richtte enkel bliksemsnel zijn pistool op hen.
“Thomas!”
Catherina duwde Thomas opzij en vuurde. De soldaat vuurde gelijktijdig
Verbijsterd keek Catherina naar de rook die uit de loop van haar handpistooltje kringelde. De soldaat lag dood op de grond - een schot uit de duizenden. Een moment lang had ze gedacht dat het verkeerd zou aflopen...
“Thomas?”
Haar vriend lag nog altijd daar waar ze hem tegen de grond had geduwd.
“Thomas!” riep ze uit en ze viel op haar knieën naast hem neer. De oude man maakte een pijnlijke grimas. “Die rotzak heeft me gehad,” zei hij pijnlijk en hij hief zijn hand op zodat ze de schotwond vlak naast zijn hart kon zien. Nu pas begreep ze waarom het schot haar had gemist. De soldaat had op Thomas gemikt.
Catherina keek naar Thomas’ wonde. Ook zij begreep dat die dodelijk was.
“O hemel...,” mompelde ze.
Maar dan greep Thomas haar hand en schudde het hoofd.
“Ren... Catherina...”
En toen stierf hij, zonder spijt.
De tranen welden op in haar ogen, maar ze wist dat ze zich nu meer dan ooit in de hand moest houden.
Ze stond op en rende naar de zoom van het woud.
2. “Nee, mevrouw, uw koets moet even hier blijven, orders van de sergeant. Er zitten een aantal Lenionen in het woud en we zouden niet willen dat ze er vandoor gingen met uw paarden.” “Lenionen?” Met gefronste wenkbrauwen keek de statige, zwarte vrouw de soldaat aan. “Zijn dat de zeelui van het Lenioonse schip?” “Ja mevrouw De Nechoir, we hebben ze eindelijk te pakken.”
Verontrust keek Neyrelle De Nechoir het bos in. “Dat klinkt als geweerschoten. Ben je zeker dat jullie ze enkel willen gevangennemen?” “Wel, eh... uw man heeft eigenlijk bevolen om elke Lenioon te doden die voet aan wal zet en er één gevangen te nemen.”
Neyrelle verpinkte niet, maar ze wist wat denken.
Vanaf het moment dat ze het bevel had gekregen Jean-Filip te ontvoeren, had ze geweten dat het alleen maar ellende zou opleveren. Ze maalde niet om de dood van haar zuster. Die had haar zo erg verraden dat ze zonder moeite aan haar dood had meegeholpen. Maar toen ze hoorde dat de Bethune een onderhandelaar naar Wails zou sturen, had ze een wee gevoel in haar maag gehad.
Ze wist dat Marcos nooit zijn woord zou houden en het schip zou kelderen. Ze wist ook dat Griffith met de onderhandelaar mee zou afvaren en op dat schip zou zitten.
Ze haatte het als ze zoals gewoonlijk weer gelijk kreeg. En ze vervloekte Griffith dat hij met open ogen in de val was gelopen. Als ze had gekund had ze hem er met alle macht van proberen te weerhouden met dat schip - de Megafor! - mee te gaan. Maar Griffith had niet willen luisteren naar de boodschappen die ze had achtergelaten. De hemel alleen wist wat er met hem was gebeurd nu de Megafor was vergaan.
Neyrelle had gehoord dat er een aantal zeelui waren ontsnapt, maar dat betekende niet dat Griffith een van hen was. Neyrelle wist dat Griffith de kunst van het overleven verstond als geen ander, maar Neyrelle wist ook met hoeveel vuurkracht de Megafor te maken had gekregen. Ze vreesde dan ook voor het ergste.
Als Griffith slim was geweest, dan had hij het schip verlaten voordat het naar Wails was doorgevaren. Indien niet, dan was alles mogelijk. Zelfs dat hij die zeeslag niet had overleefd zoals het gros van de zeelui van de Megafor.
Ze haalde diep adem.
Er weerklonken geweerschoten in het woud en ze kon niet zeggen dat ze dat erg bemoedigend vond.
Onrustig leunde Neyrelle tegen haar koets aan.
De drie soldaten die haar koets bewaakten ‘om te voorkomen dat de vluchtelingen ermee vandoor zouden gaan’ stonden met hun musketten in de ronde te speuren.
Neyrelle kende de sergeant van de troep. Een robuuste kerel, rauw van hart. Hij was een van die kerels die De Nechoir trouw zou zijn tot in de dood. Als De Nechoir aan zo’n man het bevel gaf alle vreemdelingen te doden die voet aan wal zetten in Wails, dan zou hij het ook zonder nadenken doen.
Ze zuchtte vertwijfeld.
Net op dat moment klonken er vlakbij twee opeenvolgende schoten. Zowel Neyrelle als de soldaten veerden op. De mannen sloegen hun geweren niet in de aanslag, maar ze leken op alles voorbereid.
Neyrelle hoopte dat de zeeman in het bos niet deze kant uit zou komen.
Een paar ogenblikken gingen voorbij. Niks gebeurde.
De soldaten aarzelden. Loos alarm?
Net toen bewoog het struikgewas. De soldaten grepen hun musketten.
Een blond meisje verscheen. Bruusk hield ze halt toen ze de geweren zag.
De soldaten gaapten haar aan. Enkel Neyrelle leek te beseffen dat het meisje bij de voortvluchtigen hoorde. Ren weg, dacht Neyrelle. Voor de soldaten haar ook zouden doden. Dat leek het meisje ook begrepen te hebben. Haastig draaide ze zich om, maar het was al te laat. De soldaten werden wakker en nog voordat ze een stap kon doen, hadden ze haar al vastgegrepen. Ze probeerde zich los te rukken, maar ze wrongen haar armen achter haar rug en al snel was ze bedwongen.
Neyrelle zag dat de soldaten toen even aarzelden. Ze hadden orders om alle zeelui te doden, maar blijkbaar wisten ze niet of dat ook voor het meisje gold. Neyrelle wist dat ze hen niet de kans moest geven een beslissing te nemen en richtte zich op.
“Durf haar met een vinger aan te raken,” zei ze vanuit de hoogte, “en mijn man zal jullie stuk voor stuk roosteren boven een vuurtje.” De soldaten keken haar even aan en dan elkaar. Ze moesten in feite geen bevelen van haar aannemen, maar ze wisten dat Neyrelle de zaken van haar man beter kende dan zij. Dus als ze hen bedreigde, betekende dat wellicht dat ze haar mans orders opvolgde. En met De Nechoir wilde liever niemand in aanvaring komen.
De soldaten tilden Catherina op haar voeten en duwden haar in Neyrelles richting. “Goed, u kunt haar hebben. Maar alleen tot de sergeant terug is. In de tussentijd houden we een oogje op haar.” Neyrelle knikte. Dat was een afspraak waar ze zich in kon vinden. Met de sergeant kon ze het misschien later nog wel op een akkoordje gooien.
De soldaten overlegden even met elkaar en dan liep een van hen het bos in om de sergeant te halen. Catherina zag hem vertrekken en trok een lelijk gezicht. Ze wreef over haar polsen en vroeg zich af wat haar nu te wachten stond. Ze was vrij duidelijk de gevangene van de soldaten en het was nog maar de vraag of ze uit hun greep zou kunnen ontsnappen. Ze verborg zich snel achter de zwarte vrouw.
“Gaat het?” vroeg Neyrelle zonder een oog af te houden van de soldaten. Catherina knikte en zei: “Ja, dank u.” Ze wilde niet weten wat er zou zijn gebeurd als die vrouw niet was tussengekomen.
“Mijn naam is Catherina Montfort,” zei Catherina. Neyrelle knikte. “Dat weet ik. U bent de dochter van Guillaume Montfort, en de verloofde van Jean-Filip Lacroix.” “U kent me?”
Een schot kraakte in de verte en Neyrelle keek geschrokken op. Griffith...
“Zeg me,” zei Neyrelle aarzelend, “weet u of de heer Jago - Griffith - bij u was.”
Catherina sloeg de ogen neer. “...Ja...”
“Is hij...?” De twee vrouwen keken in elkaars ogen. Neyrelle zag een zekere aarzeling in het meisje haar ogen. En angst.
Ze wist het niet. En ze was ook bang voor wat er met Griffith kon gebeuren.
De vrouwen keken het woud in. Catherina had intussen begrepen dat ze met Neyrelle te maken had. Ze herkende haar uit Griffiths omschrijvingen en het was voor haar een hele geruststelling dat ze nu onder de bescherming van zijn bondgenote stond.
Dat zou helaas nog lang niet betekenen dat ze veilig was. De soldaten wisten wel beter dan Neyrelle te vertrouwen en ze zouden er wel voor zorgen dat Catherina op een of andere manier in de greep van De Nechoir terecht kwam. Of in zijn foltertoren.
Intussen waren de schoten in het woud opgehouden en haalde Catherina diep adem. Wat er ook met haar zou gebeuren, het maakte niet uit zolang Griffith maar veilig was. Neyrelle zag haar angstig voor zich uit kijken. “Ik zal wel voor je zorgen,” zei ze geruststellend, maar Catherina schudde het hoofd. “Dat is het niet,” mompelde ze.
Een gestalte bewoog toen in het struikgewas. De mensen bij de koets keken op en zagen dat het slechts een soldaat was. Catherina voelde zich onwel worden.
De soldaat zag Catherina bij Neyrelle staan en ging naar de andere soldaten. Catherina hoorde hem fluisterend vragen of ze ‘bij de rest hoorde’ en de drie knikten. De soldaat keek nog even tersluiks naar Catherina en liep toen terug het woud in om rapport uit te brengen bij de sergeant.
Dan werd het weer lange tijd stil. Catherina beet zenuwachtig in haar hand. Wat zaten ze daar nog altijd te doen? Ze wou dat de soldaten terugkwamen en dat ze zouden vertellen dat er iemand ontsnapt was. Dat zij dan nog in hun handen was, gaf niks.
Onbewust hield ze tussen haar kleren het medaillon van de Wolven vast. Neyrelle keek haar aan en legde haar hand op haar schouder. “Je kan hen niet helpen. Zelfs ik kan niks voor je vrienden doen. Ga in de koets zitten en rust wat, je ziet er zwak uit.” Maar Catherina schudde het hoofd.
Ze moest het weten.
Eindelijk klonk het geluid van meerdere mannenstemmen. Er was zelfs iemand die lachte. Een voor een kwamen de soldaten tevoorschijn en ze verzamelden zich voor de koets bij de rest.
De overste kwam als laatste uit het woud en keek onmiddellijk naar Neyrelle en Catherina. Blijkbaar wist hij af van het meisje. “Milady,” zei hij bars tegen Neyrelle, “ik ga u moeten vragen die vrouw daar aan mij over te dragen. Ik heb bevel alle voortvluchtigen van het Lenioonse schip te elimineren en één gevangene aan uw man over te leveren.”
De ranke vrouw bewees dat ze de burchtvrouw van het Arendsnest was en antwoordde koel: “Dit meisje staat onder mijn hoede en ik ben niet van plan haar aan u te geven. U weet niet wie deze vrouw is en wat voor belang mijn man er bij heeft om haar gezond en wel te houden.
We weten allebei dat u niet bijster zorgvuldig bent met uw gevangenen, dus als u niet wil dat mijn man u degradeert, ‘soldaat’, dan zou ik mij niet tegenspreken als ik u was.”
De sergeant knarsetandde. Hij hield er niet van dat iemand waar hij geen respect voor had, de baas over hem speelde, maar hij durfde haar ook weer niet terzijde schuiven. Het verleden had hem geleerd dat de burchtvrouw gewiekst was en dat ze niet zomaar bedreigingen uitte als ze die niet waar kon maken.
“Al goed,” gromde de sergeant, “ik heb het begrepen: u uw zin. Maar als u last krijgt met uw echtgenoot is dat uw zaak.” Neyrelle glimlachte bijtend.
“Maar,” zei de sergeant dan, “ik escorteer u wel terug naar de burcht. Ik ken die barmhartigheid van u onderhand wel en ik wil graag voorkomen dat u uw gevangene toevallig laat ontsnappen. Ik wil dat De Nechoir weet dat alle kaffers uit Lenion behalve deze eraan zijn.”
Neyrelles gemene glimlach verdween terstond.
“Waar zijn de andere Lenionen?” De sergeant maakte een spottend gebaar met zijn hand. “Zowat overal verspreid. Morsdood. Ik ben van plan om wat doodgravers te laten komen.” “Hoeveel waren het er?” vroeg Neyrelle bleek. Zowel zij als de sergeant kenden het aantal vluchtelingen. De sergeant snoof om haar medelijden. “Wees niet ongerust. Veertien met deze hier erbij. Het aantal dat ze geteld hebben toen ze het grote schip molden.” Neyrelle werd nog bleker. Ze hoopte dat de sergeant het niet merkte.
Het was nu de beurt van de sergeant om eens gemeen te glimlachen. “Ik veronderstel dat u me dat vroeg omwille die Lenioonse? U spreekt haar taal, niet? Vertel haar dan maar dat ze een gebedje kan doen voor haar vriendjes.” Hij keek Catherina recht in de ogen en zei: “En over vriendjes gesproken, vertel haar ook maar dat die zwarte van haar morsdood op de bodem van een kloof ligt. Hij werd gewoon gek toen hij hoorde dat mejuffer hier het niet gehaald had. Smakeloos, en dat voor een blondje.”
Catherina gaf een kreet en vloog hem ziedend van woede aan.
Nog voordat de sergeant wist wat hem overkwam zat het meisje bovenop hem en haalde ze zijn gezicht open met haar nagels. “Hij was mijn ziel!” Een moment lang keken de soldaten bevroren toe. Dan reageerden ze en sloegen ze Catherina buiten westen met de kolf van een geweer.
“Blijf van haar af!” schreeuwde Neyrelle en ze duwde woedend de soldaten weg. Terwijl de sergeant een poging deed om terug bij zijn positieven te komen, trok Neyrelle, Catherina van hem af en nam ze haar hoofd in haar armen. “Arm kind, arm kind,” murmelde ze, maar geschokt dacht ze aan wat de sergeant gezegd had.
...die zwarte...
Neyrelle keek bruusk op en greep de eerste de beste soldaat vast. Toevallig had ze de schuwste van de hele troep vast. “Jij!” siste Neyrelle tegen James. “Was jij bij die kloof?” James knikte aarzelend. Zo had hij de burchtvrouw nog nooit gezien. “Vertel me dan, die man, hoe zag hij eruit? Bleek gezicht? Litteken onder zijn oog?” Weer knikte James stom. Hij zag de zwarte man nog steeds in gedachten het ravijn invallen.
Neyrelle staarde hem ontzet aan.
Het was dus wel degelijk Griffith.
Neyrelle kon het niet geloven.
Ze zou niet verbaasd zijn geweest als ze haar hadden gezegd: een van de Lenionen was een zwarte man, hij is ons ontsnapt. Het was typisch voor Griffith om op te duiken op de meest vreemde ogenblikken en plaatsen. Maar om te horen dat Griffith... dood... was... Nee, ze kon het niet geloven. De Wolven waren sterk. Ze konden niet sterven. En Griffith was de laatste van zijn geslacht. Het kon gewoonweg niet...
“Patrick,” fluisterde Neyrelle. De koetsier kwam aarzelend dichterbij. Zijn meesteres keek strak voor zich uit en zei: “Neem deze jongen mee en ga naar de kloof. Verifieer of de zwarte man... daadwerkelijk dood is.” De koetsier knikte begrijpend en spoedde zich met James naar de kloof.
Ze kon niet zelf gaan kijken. Dat koste haar te veel.
Neyrelle boog zich over het bewusteloze lichaam van Catherina heen en begon te huilen.
3. Toen het meisje in de koets bijkwam, vroeg Neyrelle haar of ze in orde was. Er kwam echter geen antwoord en het meisje staarde leeg voor zich uit. De schok, dacht Neyrelle, en ze dacht dat het wel voorbij zou gaan.
Onder begeleiding van de soldaten reed de koets verder naar het Arendsnest. De tocht ging via een lange pas naar omhoog, naar de burcht die op de steile rotsen hoog boven alles uittorende. Toen ze de burcht in zicht kregen, leek er even iets te herleven in de veelkleurige ogen van het meisje, maar een ogenblik later was het alweer verdwenen en herviel ze in haar onverschilligheid.
Ze reden de poorten door en stopten op het binnenplein waar Neyrelle het meisje zacht uit de koets leidde. Ondanks de protesten van de sergeant, bracht Neyrelle, Catherina naar haar eigen vertrekken waar ze opdracht gaf het meisje te baden en te kleden. Bedienden schoten heen en weer en Catherina liet zich gedwee door hen onder handen nemen.
Neyrelle verbaasde zich over de reactie van het meisje. Ze deed wat men van haar verlangde, maar Neyrelle merkte dat het meisje geen enkel besef meer had van wie ze was en waar ze was. Ze vroeg zich af wat Griffith voor Catherina was, en wat zij voor hem.
Het antwoord liet niet lang op zich wachten. Terwijl de dienstmeiden het meisje uitkleedden, zag Neyrelle hen een medaillon vanonder haar kleren halen. Neyrelle herkende onmiddellijk het medaillon van de Woolfs en besefte dat Griffith het aan Catherina moest hebben gegeven.
Neyrelle nam het medaillon van de dienstmeid over en staarde peinzend neer op Catherina. Het meisje reageerde niet op het medaillon, maar Neyrelle wist wat het kon betekenen als Griffith Woolf het enige ding dat hij nog uit zijn verleden had overgehouden aan iemand had gegeven.
Neyrelle stak het medaillon onder haar kleren met de bedoeling het later beter te verbergen en streelde even de koele wang van het wezenloze meisje. Als Griffith evenveel voor haar betekende als zij voor hem, dan was Catherina’s reactie niet helemaal onverwacht. “Ik had het kunnen weten,” dacht Neyrelle bij zichzelf. Die dag aan het strand, toen zij, Griffith en de kapitein elkaar voor het eerst hadden ontmoet… Ze had de blik in Griffiths ogen toen niet begrepen, maar nu leek het alsof het niet anders had gekund dan dat hij en Catherina samen waren gekomen…
Neyrelle liet Catherina achter in de zorg van haar kamermeisjes en ging dan op zoek naar haar neef. Neyrelle en Jean-Filip hadden elkaar goed leren kennen aan boord van hun schip. Jean-Filip was tot de verassende conclusie gekomen dat Neyrelle helemaal niet de vijand was die hij dacht dat ze was. Hij kon goed met haar overweg en had zelfs begrip voor haar situatie. Neyrelle was zelf ook gehecht geraakt aan haar neef en het speet haar dat de jongen het slachtoffer was van De Nechoirs plannen.
Sinds Jean-Filip naar het Arendsnest was gebracht, spendeerde hij het grootste deel van zijn tijd in de bibliotheek van de burcht. Hij had moeite met het nietsdoen en probeerde zoveel mogelijk verstrooiing te vinden in boeken. Neyrelle hield hem gezelschap als ze op de burcht was, maar meestal moest ze hem aan zijn lot overlaten. Neyrelle hoopte dat de komst van Catherina hem daarom goed zou doen.
Jean-Filip glimlachte toen hij zijn tante binnen zag komen. Hij was blij haar te zien, maar toen ze dichterbij kwam, zag hij onmiddellijk dat er iets mis was. Neyrelle ging neerzitten in de zetel naast de zijne en zei dan: “Jean-Filip, er is iets dat ik je moet vertellen.” Ze had Jean-Filip vorige week al verteld wat er met de Megafor was gebeurd dus was de ergste schok intussen wel al verwerkt.
“Ik heb nieuws over de veertien zeelui die konden ontsnappen,” zei ze. Jean-Filips ogen lichtten op. “Hebben ze de grens bereikt? Hebben ze kunnen zeggen wat er met hun schip is gebeurd?” Neyrelle nam zijn handen vast. “Ze zijn dood.” Jean-Filip wilde opspringen maar Neyrelle hield hem tegen. “Maar luister eerst naar me, want er is meer.”
Neyrelle aarzelde en besloot dat ze maar best niks kon zeggen over het medaillon en de implicaties daarvan. “Ik heb altijd begrepen dat je een goede verhouding had met de raadgever van je moeder.” “Jago? Ja, hij was als een vader voor me.” “Ik heb je verteld dat hij en ik samenwerkten tegen De Nechoir. Ik heb je ook verteld dat ik de laatste tijd geen nieuws meer van hem heb gehad en dat ik vermoedde dat hij aan boord van de Megafor was.” “Ja, is hij afgestapt in Verona? Heeft hij je een bericht gestuurd?”
Neyrelle keek hem ernstig aan. “Hij is dood. Mijn koetsier heeft het zelf gezien.” De jongen keek haar ontsteld aan. “Mijn hemel, hoe is het gebeurd?” Neyrelle schudde het hoofd bitter. “Blijkbaar is die dwaas niet van boord gegaan in Verona en is hij samen met die andere zeelui hier aan land gegaan. Ik veronderstel dat ze zich hier ergens in de buurt verborgen hebben gehouden en dat ze net terug waren vertrokken in de richting van de grens. Soldaten van mijn man vonden hun spoor en zijn ze achterna gegaan. Ze hebben hen allemaal gedood, inclusief Jago.”
Jean-Filip moest even achterover gaan zitten. “En je bent daar absoluut zeker over?” “Ja,” zei Neyrelle, “er is geen twijfel over.” Dan fronste Jean-Filip de wenkbrauwen. “Als Jago aan boord van het schip is gebleven, dan zal Catherina het wel niet meer nodig hebben gevonden door te blijven varen. Ben je te weten gekomen wat er met haar is gebeurd?” Neyrelle zuchtte.
“Catherina is niet van boord gegaan… Ze is met de Megafor naar Wails gevaren en is samen met de zeelui aan de ramp kunnen ontsnappen.”
Jean-Filip keek haar gealarmeerd aan. “Wat wil je zeggen? Dat ze haar net als die zeelui hebben gedood? Als een hond?” “Catherina is veilig,” zei Neyrelle geruststellend, “ik ben er in geslaagd haar te redden, maar ze heeft gezien hoe die moordenaars haar vrienden afslachtten. Ze verkeert in schoktoestand en ik had gehoopt dat een bekend gezicht haar misschien weer bij zinnen kon brengen.” “Ja. Ja, natuurlijk.”
Jean-Filip kon nauwelijks wachtten tot Neyrelle hem bij Catherina had gebracht. Hij had Catherina zo lang moeten missen dat zijn hart in zijn keel sloeg terwijl ze zich naar haar vertrekken spoedden.
Toen ze binnenkwamen, bleef Catherina emotieloos voor zich uit kijken. Jean-Filip greep haar handen vast en begon tegen haar te spreken. De woordenstroom leek van haar af te glijden alsof Jean-Filip er niet was. Neyrelle zei niks en keek naar Catherina. Als ze voordien nog niet had geweten dat Catherina lang niet hetzelfde voelde voor haar voormalige verloofde als voor de man die nu op de bodem van een kloof lag, wist ze nu wel beter.
Neyrelle zuchtte en raakte zachtjes de schouder van haar neef aan. “Het heeft geen zin,” zei ze zacht, “ze hoort je niet.” “Maar dat kan niet,” zei Jean-Filip machteloos, “ze moet me horen. Ik ben haar verloofde! Wat is er met haar gebeurd daar dat ze… ze… zo is?” “Niks, Jean-Filip, niks, het is gewoon de schok…” Ze deed haar neef terug opstaan. “Laat haar maar even rusten, dan zal het misschien beter gaan. Morgen zien we wel weer verder.” Maar Neyrelle wist dat Catherina niet beter zou worden. Het medaillon dat ze bij zich had, vertelde haar dat daar geen reden toe was. Ze nam Jean-Filip bij de hand. “Kom…”
Hoofdstuk 2
1. De volgende dag was Catherina’s toestand ongewijzigd. En de dag daarop en die daarop was dat nog steeds zo. Ze hoorde niks, zag niks, zei niks. Ze at en sliep wanneer ze moest, maar leek zich nauwelijks bewust van wat er buiten haar om gebeurde. Het was alsof de wereld om haar heen was ingestort en ze niet wist dat ze er nog steeds in stond.
De jonge prins hield haar gezelschap. Hij weigerde te geloven dat ze nooit meer zou ontwaken en geloofde onvoorwaardelijk in haar liefde voor hem. Voor zover hij wist was zij zijn alles en hij de hare. Hij wist niks af van het medaillon dat Neyrelle had gevonden en zo hield de burchtvrouw het ook liever.
Wat Jean-Filip en Catherina nu stond te wachten, kon zelfs Neyrelle niet zeggen. Haar man was op dit ogenblik niet op de burcht en Neyrelle wist niet wat Marcos De Nechoirs verdere plannen met hen waren. Ze wist dat hij het nieuws over de zeelui had gehoord en dus ook dat zijn plan was geslaagd. Voorlopig zouden zijn buurlanden niet te weten komen dat hij de Megafor had gekelderd.
Neyrelle veronderstelde dat daarmee de rol van Jean-Filip en Catherina was uitgespeeld. De Nechoir was druk bezig de gemoederen nu op te hitsen in het buitenland zodat koning de Bethune op een hevige tegenstand zou stoten als hij naar het Welshe continent zou komen. Intussen zouden de jonge prins en zijn verloofde op de burcht moeten blijven tot De Nechoir anders besliste.
Toen Jean-Filip hier eerst was gekomen, had hij nog aan ontsnappen gedacht. Hij mocht vrij in de burcht rondlopen dus zo moeilijk kon het niet zijn. Dat viel naderhand vrij aardig tegen toen bleek dat de burcht niet alleen mensen buiten kon houden, maar haar bewoners ook binnen. Bovendien kwam Jean-Filip er al snel achter dat De Nechoir hem liet schaduwen en er altijd soldaten klaar stonden om hem tegen te houden, mocht hij proberen te ontsnappen.
Jean-Filip had lange tijd zijn hoop gesteld op de Welshe kroonprins in het noorden. Dat was nog de enige man die zich tegen De Nechoir verzette en dus leek het logisch dat die zou proberen om Jean-Filip ter hulp te komen. De Welshe kroonprins wist echter wel beter dan zich in het hol van de leeuw te begeven en dus bleef Jean-Filip waar hij was.
Intussen had Jean-Filip geleerd dat het niet de Welshe kroonprins zou zijn die Wails naar de redding zou leiden. Jean-Filip twijfelde er niet aan dat prins Edward van Wails competent was en goede mensen onder zich had, maar hij miste eenvoudigweg de overtuigingskracht die zijn volk naar een algehele opstand kon leiden. Hij deed wat hij kon, maar van zodra hij De Nechoir wilde aanvallen moest hij het doen met huurlegers die betaald werden met Lenioons geld. En die huurlegers waren noch groot genoeg, noch gemotiveerd genoeg om zich volledig in de strijd te gooien.
Het had anders kunnen zijn als de Welshe kroonprins was bijgestaan door het wolvengeslacht. In het verleden had Jean-Filip ook wel al verhalen over het wolvengeslacht gehoord, maar het was maar door hier te komen dat hij had begrepen hoeveel zij voor de Welshen betekenden. Voor de Welshen waren de afstammelingen van Raul de Wolf de beschermers van hun vrijheid en een voorbeeld van moed, eer en geweten.
Het wolvengeslacht had de Welshen wel op de been kunnen brengen, maar helaas had De Nechoir het illustere geslacht tot de laatste afstammeling laten uitroeien. Dus voelden de Welshen er weinig voor om hun nek uit te steken voor kroonprins Edward en zou het aan Lenion zijn om De Nechoir van de troon te stoten…
Intussen was het afwachten geblazen. Jean-Filip bracht het grootste deel van zijn tijd door bij Catherina, of als Neyrelle er was, bij zijn tante. De Nechoir bevond zich in het noorden en Neyrelle vertelde Jean-Filip dat dat maar het beste was. Ze wou dat haar man zich zo min mogelijk met hen bemoeide en moedigde hem ook niet aan om naar de burcht te komen.
Bovendien was Neyrelle bang voor wat er zou gebeuren als De Nechoir er achter kwam dat de dochter van Montfort in zijn macht was. De Nechoir was nog lang niet vergeten dat Catherina’s vader ooit zijn plannen voor Lenion had gedwarsboomd en zoals Neyrelle haar man kende, wist ze dat De Nechoir de gelegenheid te baat zou nemen om zich op Montforts dochter te wreken. Marcos hield er niet van als men hem te slim af was.
Neyrelle vreesde voor de dag dat haar man terug naar de burcht zou komen. Als verloofde en onderhandelaar van de prins was Catherina niets waard voor De Nechoir zolang hij Jean-Filip in handen had. Daarenboven kon hij wel eens denken dat Catherina dingen wist die hem konden interesseren. Dan zou het een kolfje naar de hand van De Nechoir zijn om de jonge vrouw naar zijn Donjon te sturen en haar voor zijn plezier te martelen.
De Nechoir was helaas nooit lang weg van de burcht dus was het maar een kwestie van tijd eer hij de verloofde van de prins zou ontdekken. Neyrelle dacht er nog aan om Catherina buiten de burcht te laten smokkelen, maar ze wist dat dat nooit zou lukken. De Nechoir zou haar binnen de kortste keren hebben teruggevonden en dat zou de zaak alleen maar erger maken. Ze kon alleen hopen dat het nog een hele tijd zou duren eer haar echtgenoot terugkwam.
Die dag kwam natuurlijk toch. De Nechoir had in het noorden van een sergeant iets opgevangen over een adellijke, jonge vrouw en was speciaal voor haar naar het zuiden afgezakt. Hij liet zich door zijn bedienden inlichten over de trekken van zijn gevangene en begaf zich dan als een stille schaduw in het donker naar de kamer van zijn vreemde gevangene.
Catherina was alleen toen hij binnenkwam, gezeten op een stoel. Observerend cirkelde hij om haar heen terwijl hij zich afvroeg hoeveel leven er nog te vinden was onder dat doodse oppervlak. Het zou vermakelijk zijn om dat uit te vissen, dus overwoog hij een poging te doen. Hij hield immers van spelletjes, en spelletjes met mensen konden hem het meest bekoren.
Dus boog De Nechoir zich genoegzaam over haar schouder en wachtte geamuseerd af of er een reactie kwam. Jammer genoeg leek ze niet te merken dat haar grootste vijand tegen haar aanleunde want ze keek slechts leeg voor zich uit. De Nechoir legde zijn hand op haar hals en bracht zijn mond tegen haar oor.
“Dus jij bent Catherina Montfort?” fluisterde hij. Hij hield haar gezichtsuitdrukking in het oog, maar ze reageerde niet. “Ik heb jouw vader gekend, heel lang geleden,” fluisterde hij verder, “en heb het altijd betreurd dat ik hem niet meer heb kunnen laten lijden voor zijn verraad…” Nog steeds geen reactie. “Maar wees niet bang: ik zal jou geen pijn doen. Nog niet tenminste. Je jonge prins lijkt je erg hoog aan te slaan en als het nodig is, moet ik hem met iets onder de duim kunnen houden.
Maar misschien besluit ik op een dag toch dat je onbruikbaar bent en dat de geheimen die de Bethune je heeft toevertrouwd interessanter zijn. Dan kan het me niet meer schelen wiens verloofde je bent en wordt het tijd voor een ernstiger onderonsje. Eentje dat sommigen maar met moeite kunnen meespelen.”
Catherina reageerde niet. Ze was levenloos als altijd.
De Nechoir verpinkte niet. Hij hield zijn mond nog dichter bij haar oor en fluisterde haast onhoorbaar: “Montforts dochter, weet jij waar het koningskind is?”
Als De Nechoir echt had opgelet, dan had hij iets kunnen zien flitsen in die lege blik. Maar De Nechoir verwachtte geen antwoord en kwam verveeld recht.
Plots weerklonken voetstappen in de gang. Neyrelle schrok even toen ze binnenkwam en haar man naast Catherina zag staan. Ze herstelde zich vlug en ging behoedzaam naar haar echtgenoot toe.
De Nechoir werd geamuseerd door haar angst en strekte zijn hand uit naar Catherina’s blonde haar. “Ik heb begrepen dat je een gezelschapsdame hebt gevonden voor onze jonge prins,” zei hij, “maar dat hij haar meer gezelschap houdt dan zij hem.”
Neyrelle probeerde niet te laten blijken wat ze dacht en negeerde de opmerking. “Wanneer bent u aangekomen?” vroeg ze, “ik dacht dat u nog een tijdje zou wegblijven?” De Nechoir glimlachte en draaide langzaam zijn vinger in Catherina’s lokken. Neyrelle zag het bevreesd aan.
“Ik was geïntrigeerd, m’n liefste,” zei hij, “dat, toen ik hoorde dat ze de Lenionen hadden gevonden, het een van mijn soldaten was die me vertelde dat ze een gevangene hadden gemaakt, en niet jij. Ik vroeg me af wat je te verbergen had en kwam poolshoogte nemen.”
“Wat wilt u met haar?”
“Niks,” antwoordde De Nechoir. “Ik wou alleen dat ze een Lenioon gevangennamen om te zien of die honden niet per ongeluk een boodschap hadden doorgespeeld aan een passerend schip. Mijn verkenners op zee hebben echter duidelijk gezien dat niemand weet waarheen de Lenionen zijn gevaren - of juist niet…”
“Dan hebt u haar niet meer nodig?” zei Neyrelle terwijl ze haar man strak in het oog hield. De Nechoir keek sardonisch op. “Denk je dan niet dat een zacht schatje als Montforts dochter geen andere interessante dingen te vertellen heeft?” “Ik vrees dat ze weinig te vertellen heeft,” zei Neyrelle koel, “de brutaliteiten van uw soldaten hebben haar stom gemaakt voor ondervraging.”
De Nechoir tilde Catherina’s hoofd achterover en liet zijn hand over haar hals en borst gaan. “Dat hoef ik ook niet. Ik heb andere middelen.” Neyrelle reageerde heftig. “Durf niet!” zei ze. “Of het zal u berouwen. En denk niet dat ik het niet meen want ik heb ook mijn middelen, Marcos.”
De Nechoir liet zich niet uit het veld slaan en zei kalmpjes: “Probeer jij mij te bedreigen?
Ben je niet bang dat je kinderen dan iets overkomt?”
En toen hij zag dat Neyrelle onmiddellijk intoomde, zei hij vals: “Ik heb trouwens nog wat ander nieuws gehoord betreffende die zeelui van Lenion. Ik geloof dat we beiden een gemeenschappelijke kennis hebben verloren.
Voorlopig ontschiet me zijn naam, maar dat komt misschien omdat hij er nooit een heeft gehad. Ik veronderstel dat het een heel verlies is.”
Neyrelle probeerde zich te beheersen en hij glimlachte flauw. “Wat nu, mijn liefste?” zei hij. “Ik dacht dat je dieper geroerd zou zijn.”
De tranen schoten Neyrelle in de ogen, maar ze verbeet ze. Marcos zag het en bekeek haar spottend. “Zo zie je maar, m’n liefste schat, wat er gebeurt met hen die mij tegenwerken.”
Marcos aaide Catherina’s wang. “Maar dat hoef ik je waarschijnlijk niet nog eens te vertellen, niet? Je hebt al wat ervaring kunnen oplopen met de vader van onze vriendin hier.”
Neyrelle probeerde niet naar haar man te luisteren, maar de tranen liepen al over haar gezicht.
“Marcos, alsjeblieft,” fluisterde ze en De Nechoir grijnsde vuil.
“Spijtig dat ze niet zo spraakzaam is, want ik vraag me af wat ze zou zeggen als ze wist dat jij haar vader hebt vermoord. Daar zou ze niet zo blij mee zijn, denk ik. Ze zou je zelfs verwensen, nietwaar?
Is het dat niet wat je denkt, m’n lieve?”
“Laat haar met rust, Marcos,” huilde Neyrelle. “Je hebt je plezier gehad en ik heb het begrepen. Ga weg en laat haar voor wat ze is!”
De Nechoir haalde verongelijkt de schouders op. “Voorlopig wel,” zei hij, “maar misschien wordt ze binnenkort interessanter en stuur ik haar wel eens naar de Donjon…” En hij liet Catherina’s haar los en verdween weer.
Huilend ging Neyrelle naar Catherina en hield de jonge vrouw vast alsof ze er zich van wilde vergewissen dat ze in orde was. Neyrelle stootte op Catherina’s wezenloze blik en kreunde gepijnigd. Ze zou het nooit verdragen als het meisje iets zou overkomen. Daarvoor was ze Catherina’s vader nog te veel verschuldigd, en Griffith.
Neyrelle veegde de tranen van haar gezicht. Er was weinig dat ze tegen haar man kon doen. Ooit had ze nog iets van invloed op hem gehad, maar nadat ze die invloed had aangewend om kapitein Montfort te helpen, had hij haar nooit meer vertrouwd.
Neyrelle herinnerde zich nog de dag dat De Nechoir er achter was gekomen dat zijn vrouw hem had verraden. Dat was het moment geweest waarop hij had begrepen dat kapitein Montfort zijn invasieplannen had ontvreemd en dat Neyrelle hem daarmee had geholpen. Hij was woest op Neyrelle geweest en ook op Griffith die mee in het complot had gezeten.
Maar De Nechoir was vooral woedend op kapitein Montfort en de jonge Griffith geweest. Daarom besliste hij dan ook dat hij hen zou straffen of de meest gruwelijke manier die hij kon verzinnen. Hij bracht Neyrelle in een positie waarin ze kleur moest bekennen. Hij beval haar dat ze kapitein Montfort voor hem moest doden en toen ze weigerde, was hij er zeker van dat ze hem verraden had. Neyrelle vreesde toen voor het ergste, maar vreemd genoeg liet hij haar leven. De dag nadat hij haar had gedwongen haar verraad op te biechten, zette hij zeil uit naar Lenion.
Toen Neyrelle had gemerkt dat haar man was verdwenen, was ze in paniek geslagen. Ze hoorde dat hij per schip was vertrokken en begreep dat hij naar Lenion was getrokken om zich op de kapitein te wreken. Ze scheepte onmiddellijk in en probeerde hem vruchteloos in te halen. Toen Neyrelle Lenion bereikte, had ze onmiddellijk begrepen dat ze te laat was. Een van De Nechoirs mannen stond haar al op te wachten en bracht haar naar De Nechoirs schip.
Neyrelle was ontzet geweest toen ze de folterruimte van het schip binnenkwam. De Nechoir was er in geslaagd Griffith gevangen te nemen en had zijn eerste woede op de jongen afgekoeld. De jongen was nog niet zo zwaar toegetakeld dat de schade onherstelbaar was, maar het was genoeg voor Neyrelle om in huilen uit te barsten.
Neyrelle schreeuwde en smeekte De Nechoir dat hij Griffith moest laten gaan, dat ze zijn plaats wel in zou nemen als het moest, maar dat hij de jongen moest sparen. De Nechoir lachte enkel en was geamuseerd door haar onderdanige houding. Het moedigde hem enkel aan om Griffiths lijdensweg te verlengen. Hij vond fijnzinnigere methoden uit om de jongen te folteren. Hij liet hem zorgzaam behandelen zodat hij niet dood zou gaan en brak zijn geest voordat hij zijn lichaam brak.
Neyrelle vluchtte altijd weg als het geschreeuw begon en als het stopte, kwam ze bij zijn gehavende lichaam uithuilen. Ze zou nooit weten of haar aanwezigheid een verschil had uitgemaakt. De jongen was zo kapot dat alleen de pijn waarmee De Nechoir hem telkens bespotte, hem terug in contact met deze wereld kon brengen. Slechts één keer leek Griffith er zich wel van bewust te zijn dat ze bij hem was. Hij had zijn gebarsten lippen even bewogen en haar rokken met bloedige handen naar zich toegetrokken.
“Dood hem,” had hij gezegd, en ze schrok omdat ze wist dat het de enige manier was om de folteringen te beëindigen. “Dood hem,” siste de wolf en de bliksem schoot uit zijn ogen. Ze schudde het hoofd en rukte zich geschrokken los. Toen liep ze beschaamd weg, de stad in, huilend. Hoeveel ze ook van de zwarte jongen hield, ze zou nooit De Nechoir voor hem zou kunnen doden. Ze miste de kracht eenvoudig.
Uiteindelijk liet De Nechoir, Griffith gaan en voer hij terug naar Wails. De Nechoir bleef evengoed broeden op wraak en keerde uiteindelijk terug naar Lenion om zijn hoofdprijs te halen. Neyrelle probeerde hem tegen te houden, maar De Nechoir beloofde zijn vrouw dat wat er met Griffith was gebeurd nog niet half zo erg zou zijn als wat hij met kapitein Montfort van plan was.
Hoewel Neyrelle wist dat het geen zin had, voer ze met De Nechoir mee om erger te voorkomen. In Lenion aangekomen moest De Nechoir vaststellen dat kapitein Montfort zich nog steeds schuil hield. Terwijl de Lenioonse geheime dienst op jacht was naar De Nechoir, schuimde De Nechoir zelf het hele land af op zoek naar de kapitein. Neyrelle bad elke dag opnieuw dat iemand haar man kon stoppen, maar Marcos De Nechoir was te gewiekst om zich zomaar te laten vangen.
Geduldig als hij was wachtte De Nechoir tot de kapitein een fout maakte. Hoewel de kapitein probeerde zo min mogelijk in de schijnwerpers te lopen, was en bleef hij het hoofd van een rederij. Dat dwong hem bij gelegenheid om uit zijn schuilplaats te komen en het was op een dergelijk ogenblik dat De Nechoir hem wist te vangen.
Kapitein Montfort was naar Havre gekomen en De Nechoir was het te weten gekomen. De Nechoirs soldaten verschalkten kapitein Montforts lijfwachten en probeerden hem dan naar het Welshe schip te brengen. Kapitein Montfort was niet van plan zijn huid goedkoop te verkopen en weerde zich als een leeuw. Uiteindelijk bleek de overmacht te groot te zijn en werd hij overmeesterd.
Neyrelle kon zich herinneren dat ze die avond over het dek aan het lopen was toen ze de soldaten zag aankomen met kapitein Montfort tussen hen in. Een gevoel van afgrijzen was over haar gekomen en ze was hen snel achterna gerend.
De soldaten brachten kapitein Montfort naar het vrachtruim dat De Nechoir al eerder als folterruimte had gebruikt. Toen Neyrelle er binnenkwam zag ze dat haar man al klaarstond om de kapitein te folteren en haar grijzend aankeek. Neyrelle reageerde in paniek en zei dat hij de kapitein niks mocht doen.
De Nechoir herinnerde haar eraan dat dit allemaal niet zou zijn gebeurd als ze hem maar had gehoorzaamd. Ze had kapitein Montfort maar niet aan hem moeten voorstellen. Ze had de kapitein maar niet moeten vertellen over zijn invasieplannen. Ze had hem maar niet moeten helpen zijn contactpersoon te ontvoeren… Dan zou De Nechoir niet zelf naar Lenion zijn gekomen en dan was Griffith niet gefolterd geweest - of de kapitein.
Neyrelle begon De Nechoir woest te vervloeken en smeekte hem niet hetzelfde met Montfort te doen als met Griffith. De situatie vermaakte De Nechoir enkel.
Kapitein Montfort zelf was plotseling veel kalmer geworden nu hij begreep wat hem te wachten stond. Hij had Griffith gezien en verzorgd dus hij wist waar De Nechoir toe in staat was. Hoewel hij misschien bang was, leek hij er niet aan toe te geven. Neyrelle keek hem wanhopig aan en hun blikken kruisten.
En plots kregen Griffiths woorden een andere betekenis.
Dood hem…
Neyrelle huilde. Ze kroop op haar knieën voor de soldaten die hen omringden, smeekte hen om een pistool. De soldaten waren te bang van De Nechoir om er haar een te geven en De Nechoir barstte in lachen uit. Dan liep De Nechoir naar een vuurpot waarin een pook zat en porde er spottend mee in het vuur. Neyrelle gaf een schreeuw en rukte aan zijn arm. Hij wierp haar lachend van zich af en zette zijn voet tegen haar schouder.
“Ik hoop dat je zal blijven,” zei hij, “voor ons spektakel.” In paniek rende ze weg. Niet opnieuw dacht ze. Niet met Montfort.
Ze stootte toevallig op een ton regenwater en dacht even verward na. Dan doopte ze een emmer in het water en liep er zo vlug mogelijk mee terug naar de folterkamer.
Ze greep kapitein Montfort vast en net op het moment dat de pook klaar was, dwong ze Montforts hoofd in het water. De kapitein spartelde tegen, maar door zijn boeien kon hij niet bewegen. Neyrelle voelde zijn lichaam schokken en bleef zijn hoofd onder water houden tot hij stopte met zich te verzetten. Toen gaf de kapitein een laatste stuiptrekking en liet Neyrelle zijn hoofd voorzichtig los. Ongelovig keek ze naar het dode lichaam.
De Nechoir keek boosaardig toe en barstte dan uit in een ijselijk lachen. Ze zou die lach nooit meer vergeten, net zoals ze nooit zou vergeten wat die betekende.
“Het spijt me m’n kind,” zei Neyrelle zacht tegen Catherina terwijl ze haar hand vastnam. Maar er kwam geen reactie en Neyrelle voelde dat haar die misdaad nooit vergeven kon worden.
2. De Nechoir vertrok een paar dagen later weer naar het noorden. Neyrelle haalde opgelucht adem en het dagelijkse leven op de burcht hervatte zich weer. Jean-Filip wist intussen wel wat dat voor hem inhield. Veel meer dan boeken lezen en als Neyrelle er was schaak spelen, zat er voor hem niet in. De meeste gedeelten van de burcht werden voor hem afgeschermd en hij had dan ook geen contact met de militairen of ambtenaren op de burcht. Voor de rest was er enkel het personeel op de burcht, maar die behandelden hem afstandelijk, bijna schuw. Het nietsdoen irriteerde hem mateloos en wat dat betrof, zou zelfs een praatje met een bediende hem kunnen opvrolijken.
Intussen was het hele Welshe continent in beroering. Na een maand reisde het gerucht over zee dat de onderhandelaar van Lenion nooit naar Wails was gevaren. De Nechoir bevestigde dat gerucht en binnen de kortste keren waren de gemoederen zo verhit dat er geen houden meer aan was. De wapenwedloop op het Welshe continent bereikte een hoogtepunt en een oorlog was nu niet meer te voorkomen. Het was alleen nog wachten op de oorlogsvloot van Lenion. Die was naar verluidt net begonnen met zijn tocht over de Grote Zee en zou wellicht over een maand verschijnen aan de Welshe kust. Het zou dan van de Bethunes voorzienigheid afhangen of hij het verstand had om eerst te onderhandelen met zijn vijanden vooraleer aan te vallen.
Jean-Filip wist weinig van wat er buiten de burcht gebeurde. De weken verstreken zonder dat hij iets hoorde over wat er in het buitenland gebeurde. Als hij al eens iets te weten kwam, dan was het meestal via Neyrelle, maar ook zij was er niet altijd. De Nechoir wist hoe hij het best gebruik kon maken van zijn vrouw en stuurde haar dikwijls op weg voor een of andere opdracht. Zodoende kon Jean-Filip niks anders doen dan afwachten. Hij wist dat de Bethune voorzichtig genoeg zou zijn om Wails niet zomaar aan te vallen, maar dat betekende ook dat het einde van zijn gevangenschap nog lang niet in zicht was.
De burcht was het enige waar Jean-Filip zich na verloop van tijd nog van bewust was. Het was een groot complex en hoewel Jean-Filip niet overal kon komen, was het een wereldje op zich. De Nechoirs hofhouding was er te vinden, net als een paar bestuursorganen zoals de Welshe rekenkamer en zijn militaire hoofdkwartier. Door alles te centraliseren op de burcht oefende De Nechoir controle uit op alles dat in zijn land gebeurde en gingen ook alle opbrengsten van de handel in zijn richting. Jean-Filip zou respect kunnen opbrengen voor de rigoureuze structuren die De Nechoir om zich heen had opgebouwd, als ze niet dienden om Wails leeg te zuigen.
De Nechoir hield zichzelf stevig in het zadel door gebruik te maken van zijn leger en zijn geheime dienst. Het was ook het enige waar De Nechoir daadwerkelijk veel geld instak. Het leger belichaamde zijn zichtbare macht terwijl zijn geheime dienst ervoor zorgde dat die macht in alle gevallen ook van hem bleef. Er was ook geen enkele vesting ter wereld die zo sterk verdedigd werd als de Arendsburcht. Er waren zoveel soldaten te vinden dat het onbegonnen werk zou zijn De Nechoir hier ooit aan te vallen.
De Nechoir bleef nooit lang weg van de burcht. Soms vereisten zijn bezigheden een verplaatsing buiten de burcht, maar over het algemeen bleef hij het liefst zo dicht mogelijk bij het Arendsnest. De Nechoir had indertijd behoorlijk wat veil gehad om deze burcht te veroveren en hij had heel goed geweten waarom. Het Arendsnest representeerde macht en eeuwigheid, het ene door het geslacht dat er in had gewoond, het andere door de onneembaarheid van de vesting. De Nechoir wist dan ook dat, zolang hij de Arendsburcht had, het hele land naar hem op zou kijken.
Jean-Filip zag De Nechoir zelden of nooit. Over het algemeen wist hij wel wanneer de meester van de burcht er was, maar De Nechoir liet zich gelukkig niet in met zijn gevangenen. Jean-Filip veronderstelde dat hij en Catherina voorlopig geen nut meer hadden voor hem. De enige reden waarom De Nechoir hen wellicht in leven hield, was omdat hij misschien nog eens gebruik van hen kon maken. Zoveel had Jean-Filip intussen immers wel al begrepen van de man met de rode ogen. Hij was iemand die spelletjes speelde en graag nog wat troeven achter de hand hield indien de koning van Lenion zich niet gedroeg zoals hij wou.
Catherina bleef stom. Het feit dat ze at en sliep als het moest, deed Jean-Filip geloven dat Catherina nog niet helemaal reddeloos verloren was, dat het maar een kwestie van tijd was. In werkelijkheid had Catherina nog maar weinig besef van wat er om haar heen gebeurde. Als ze al begreep dat ze een gevangene was van De Nechoir, dan was dat slechts op een oppervlakkig niveau. Ze keek als altijd even levenloos voor zich uit, alsof het haar niet uitmaakte of ze nu terplekke stierf of bleef leven. Het enige dat Jean-Filip en Neyrelle konden doen was haar te dwingen te blijven leven, elke dag opnieuw.
Ondanks Jean-Filips zorgen was Catherina bij tijd en wijle erg ziek. Ze gaf soms over, had flauwtes, at met moeite. Toen Jean-Filip, Neyrelle vertelde over de symptomen haalde de vrouw haar wenkbrauwen op. Ze ondervroeg de kamermeisjes die moesten zorgen voor Catherina en begon te begrijpen wat er aan de hand was. Ze haalde er een dokter bij die Catherina even onderzocht en dan dezelfde vragen stelde aan de kamermeisjes als Neyrelle.
Na een tijdje had hij een diagnose opgesteld, maar het was er geen waarmee hij echt uit de voeten kon. Neyrelle was geen vrouw die zich liet afschepen met een ‘ik weet het niet zeker’, dus was de dokter gedwongen het haar wel te zeggen. Hij zei dat hij vermoedde dat Catherina zwanger was.
“Zwanger,” zei Neyrelle, want dat had ze al verwacht. Ze dacht aan de soldaten in het bos, maar kwam dan tot de conclusie dat het niet van hen kon zijn. Zij hadden immers niet de kans gekregen Catherina aan te raken. De dokter deed een uitleg waarin hij overbeklemtoonde dat niets zeker was, vooral omdat het meisje zelf niks kon vertellen. Maar, zei hij, als het inderdaad zo was, konden ze het meisje misschien wel helpen. Hij kende wel een paar vroedvrouwen die het konden verwijderen, mits een kleine betaling.
Neyrelle joeg de man kwaad weg omdat het niet aan hem was daarover te beslissen. Dan keek ze peinzend neer op Catherina omdat het eigenlijk ook niet aan haar was om te beslissen. Maar Catherina kon onmogelijk uiting geven aan haar wensen in de staat waarin ze was.
Neyrelle had een donkerbruin vermoeden wie de vader van dat kind kon zijn. Op zich was dat reden genoeg om Catherina het kind te laten houden. Toch was het nog maar de vraag of Catherina een zwangerschap in zulke omstandigheden wel kon uitdragen. Neyrelle wist zelfs niet of Catherina het kind eigenlijk wel wou. Wie vertelde haar immers of het kind wel echt van de zwarte man was? Neyrelle wist uit ervaring dat hij niet zomaar een kind kon verwekken. Maar als het dat wel was, dan was het het enige dat Catherina nog van hem had.
Langs de andere kant zou Catherina een ongehuwde moeder zijn als Neyrelle haar het kind liet houden. Ze zou een kind op de wereld zetten dat door het leven zou gaan als een bastaard. Bovendien was er ook het probleem dat Jean-Filip zich tegen de zwangerschap zou verzetten. Zelfs al liet je buiten beschouwing dat de kroonprins geen vrouw zou kunnen huwen met een bastaardkind, dan was er ook nog het feit dat het zijn hart zou breken. Het zou hem meer dan wat ook duidelijk maken dat Catherina niet langer van hem hield.
Tenzij ze hem vertelde dat een van de soldaten Catherina had aangerand in het bos, dacht Neyrelle, en ze overwoog de implicaties van die keuze. Er was dan wel de schande van een verkrachting, maar Jean-Filip hield zoveel van Catherina dat hij dat beter zou kunnen verteren dan dat er een andere man in haar leven was geweest. En niemand zou haar ooit kunnen beschuldigen van ontrouw als men iets over de bastaard te weten kwam. Neyrelle was immers niet bereid dat nieuwsfeit de wereld in te zenden als Jean-Filip ooit zou besluiten toch met Catherina te trouwen.
Maar Catherina zelf? Kon ze de jonge vrouw wel toestaan een kind te dragen in haar staat? Was Catherina wel opgewassen tegen een zwangerschap? Zou het niet te zwaar zijn? Een vroedvrouw… Jean-Filip zou wel voor die keuze opteren, dacht Neyrelle, zeker als ze hem zou vertellen dat het een gevolg van een aanranding was. Zelf wist ze het niet zo. Ze piekerde een hele tijd, hopend op een teken dat er niet kwam. Tenslotte nam ze dan toch een besluit.
Ze zou Jean-Filip niks zeggen over de zwangerschap. Op den duur zou hij er zelf wel achter komen en dan zou ze hem vertellen dat het misschien een kind van de soldaten was. De jongen zou geschokt zijn, maar tegen die tijd was het kind wellicht te groot om het af te drijven zonder gevaar voor Catherina zelf. Ze kon geen kind van Griffith doden en misschien zou de zwangerschap Catherina wat goed doen. Ze moesten maar hopen op het beste…
Neyrelle gaf haar kamermeisjes de nodige instructies. Ze moesten Catherina zo goed mogelijk bijstaan in haar zwangerschap, maar er zeker niks van laten blijken aan de prins. De kamermeisjes waren verrukt. Ze waren hoe dan ook al dol op Catherina’s buitenaardse schoonheid en verheugden zich op de komst van haar ongeboren engeltje.
Het feit dat de moeder niet voor het kind zou kunnen zorgen, deed de kamermeisjes speculeren over wie de zoogmoeder zou worden. Iedereen wilde de zorg over het kindje wel op zich nemen en er werd heel wat gepalaverd over wat voor baby het zou zijn. De een wou dat het een jongetje was, de ander een meisje. In ieder geval was iedereen het er over eens dat het een schat van een kind zou worden.
Neyrelle kwam af en toe eens kijken naar Catherina. Neyrelle voelde zich verantwoordelijk voor haar en wilde niet dat er iets mis zou lopen met haar of het kind. De kamermeisjes zorgden echter goed voor Catherina en al bij al verliep de zwangerschap vrij normaal. Desondanks veranderde de zwangerschap weinig aan Catherina zelf.
Buiten de fysieke verschijnselen, bleef Catherina even levenloos als altijd. Ze verdroeg de zwangerschapsverschijnselen met dezelfde onverschilligheid als de rest van haar leven en leek zich niet bewust te zijn van het leven in haar schoot. Dat stelde Neyrelle teleur want ze had gehoopt dat Catherina terug tot zichzelf zou komen als ze besefte dat Griffith niet helemaal verloren was. Het zou hard zijn voor het kind, dacht Neyrelle, want het zou ouderloos geboren worden.
Jean-Filip merkte in eerste instantie niet op dat er iets aan Catherina veranderde. Hij was dikwijls bij haar en dus vielen de veranderingen niet zo erg op. Hij wist dat ze dikwijls ziek was, maar na een tijd leek het ergste voorbij te zijn. Ze zag er nog wel bleek uit, maar Jean-Filip hoopte altijd op het beste. Hij vond dat ze gewicht bij kreeg en zolang ze niet opnieuw regelmatig ziek werd, dacht hij dat ze aan de beterhand was.
Toen Jean-Filip uiteindelijk begreep wat die bolle buik betekende, werd hij helemaal van zijn sokken gevaagd. Eerst dacht hij dat hij gek was, dan besefte hij dat Catherina inderdaad zwanger was. Door de kamermeisjes uit te horen, kwam hij te weten dat hij de laatste was in heel de burcht die daar achter kwam. Hij voelde zich een idioot, maar tegelijkertijd was hij razend omdat iedereen het voor hem had verborgen.
Ziedend van woede ging hij naar zijn tante en bulderde dat ze geen recht had gehad dit voor hem verborgen te houden. “Ze is mijn verloofde! Enkel ik mocht beslissen wat er met dat kind zou gebeuren!” Neyrelle probeerde hem te sussen en zei dat het nu toch te laat was. Jean-Filip brulde dat hij dat kind eigenhandig zou vermoorden als het ter wereld zou komen.
Neyrelle keek hem geschokt aan en vroeg of hij dat meende. “Dat kind had van mij moeten zijn!” riep Jean-Filip. “Hoe kon ze? Ze had beloofd mijn vrouw te worden!” Neyrelle begreep wat hem dwars zat en vertelde hem dat het niet Catherina’s schuld was. Ze loog over de mogelijke vader van het kind en toen Jean-Filip de schande besefte, werd hij eensklaps stil.
Hij wist niet wat het ergste was: dat iemand Catherina had bezoedeld of dat ze zich had laten bezoedelen. Neyrelle probeerde hem er van te overtuigen dat ze nog steeds Catherina was, de vrouw waar hij van hield. Neyrelle drukte erop dat hij Catherina nooit iets mocht verwijten. De zwangerschap zou ook voor haar hard zijn en ze kon alle hulp gebruiken die ze kon krijgen.
“Als je van haar houdt,” zei Neyrelle tegen Jean-Filip, “dan zal je van dat kind houden alsof het van jezelf is. Want als alles ooit op zijn plooi valt, zal er geen plaats zijn voor dat kind in de wereld. Dan kan het alle liefde gebruiken dat het kan krijgen.”
Jean-Filip wist niet wat hij daarvan moest denken. Hij had behoorlijk wat uit te vechten met zichzelf, maar zijn gevoelens voor Catherina waren te sterk om te negeren. Hij kalmeerde. Het was te laat nu om nog iets aan het kind te doen en het zou nog een half jaar duren eer het geboren werd. In die tijd zou hij misschien kunnen uitmaken wat hij van het kind vond. En er zich mee verzoenen.
Misschien.
Hoofdstuk 3
1. Over de binnenkoer van de burcht liep een jonge man met een valk op zijn handschoen. De jongen was groot van gestalte met een brede rug. Hij had zwart haar en een gebronsde huid en als hij geen helblauwe ogen had gehad dan zou je kunnen denken dat hij van zuiderse afkomst was.
Zijn pas was veerkrachtig en hij leek in een opperste beste stemming te zijn. Hij liep met een grote glimlach over de binnenkoer en genoot duidelijk van het goede weer. Zijn houding straalde iets innemends uit en je kon niet anders dan hem sympathiek vinden.
Een valkenier kwam op hem af en de jongeman overhandigde hem vrolijk zijn vogel. “Goedenavond,” zei de valkenier tegen de jongeman, “hebt u nog iets gevangen?” De jongeman lachte en zei: “Je valk is veel te goed, Nigel. Van zodra zijn schaduw verschijnt, vlucht de heide leeg.” “Het spijt me te horen dat u geen goede vangst hebt gehad, mijnheer,” zei de valkenier, maar de jongen haalde de schouders slechts op. “Volgende keer beter. Maar dan vang ik een heel hert want dat heb ik na vandaag wel te goed.”
Ze begonnen een praatje te maken over het weer toen plots een luide gil over de binnenkoer weerklonk. De jonge man keek om en zag een vrouwtje met veel kabaal uit de keukens naar hem toe komen. “Moedertje Geese!” riep de jongen uit en hij wierp haar de lucht in. Ze riep verschrikt dat hij haar neer moest zetten en na veel misbaar deed hij dat ook.
Hij gaf haar een dikke knuffel om het goed te maken. “O m’n jongen,” zei het vrouwtje terwijl haar de tranen in de ogen sprongen, “wat heb ik je gemist! Ik dacht dat ik je nooit meer zou terugzien. O laat eens zien hoe je bent veranderd.” De jongen draaide zich volledig rond zodat ze hem eens goed kon bekijken. “Jongen, jongen,” riep het vrouwtje uit, “oh wat zeg ik nu? Jongen? Je bent een man geworden! En een grote ook nog. Waar heb je al die meters gevonden?”
De jongeman lachte en zei: “Niet in het eten van het internaat want dat is barslecht. Als u eens wist hoe erg ik uw keuken heb gemist. En uw koekjes wat dat betreft…” Moedertje Geese sloeg haar handen voor de mond en riep: “Mijn koekjes! Wat heb ik het zo gemist dat je die altijd kwam stelen. Wil je er nog hebben? Ik heb er nog wat liggen. Of nee, ik ga er direct nieuwe bakken.” De jongen wist niet hoe snel hij moest zijn om haar tegen te houden. Hij bezwoer haar dat hij echt geen koekjes nodig had, maar moeder Geese wilde er niks van weten.
Na een hele tijd heen en weer te hebben gediscussieerd, gaf de jongen zich over en liet hij moeder Geese vertrekken om nieuwe koekjes te bakken. Grinnikend keek hij het hobbelende vrouwtje na. “Zoveel jaren, en niks veranderd…”
De valkenier nam hem terzijde op en zei: “Dat geldt niet voor u. Sinds u naar het college werd gestuurd, bent u een behoorlijk stuk volwassener geworden… U begint warempel op uw vader te lijken.” De jongen glimlachte onwennig. “Wel,” zei hij, “we zijn van dezelfde familie weet je.”
De valkenier wilde dan de rest van zijn vogels tonen aan de jongen. Net op het punt dat ze naar binnen zouden gaan, zag de jongen ineens dat er iemand op de bank naast de deur zat. Ze zat wat verdoken in de schaduw van de rozelaar, maar de jongen zag haar evengoed toch.
“Wie is dat?” vroeg hij de valkenier fluisterend want hij had zelden zo’n buitenaardse schoonheid gezien. “Zij?” zei de valkenier zacht. “Eh… Hebt u het gehoord over de prins van Lenion?” De jongeman keek de valkenier bedenkelijk aan en knikte. “Je zou kunnen zeggen… dat ze zijn gezelschapsdame is of hij… nou nee… In ieder geval komt ze hier wel vaker zitten. Ze is een echte schoonheid maar…”
De jongen was al nieuwsgierig genoeg geworden. “Ik denk dat ik eens een praatje met haar ga doen,” zei hij, “is ze ook van Lenion?” “Ja, maar…” “Mh, doet er niet aan toe, ik ken haar taal wel een beetje…” “Maar ze spreekt niet,” zei de valkenier snel. Verrast keek de jongeman op. “Ze spreekt niet? Is ze stom?” “Dat weet ik niet, ik denk het niet.” “Maar ze zegt nooit iets?” “Nee, en in feite…” “Wauw, dat wil ik horen,” zei de jongen. Hij klopte de valkenier gemoedelijk op de schouders en slenterde naar het meisje toe.
Hij bleef opvallend naast de poort leunen, maar ze keek niet naar hem om dus veronderstelde hij dat dit een dametje was dat zich niet gemakkelijk liet verschalken. Hij deed drie grote passen opzij en bleef naast de doornhaag staan. Ze was werkelijk adembenemend, dacht hij verward, en hij schuifelde nog een pasje dichterbij.
Ze bleef voor zich uit staren. Dan sprong hij voor haar en knielde bij haar neer. “Hallo,” zei hij met een grote, brede lach die straalde van de opgewektheid. Catherina staarde recht op die glimlach. Een ogenblik lang veranderde er niets in de levenloze ogen van de jonge vrouw. Dan leek er iets in haar te vechten om aandacht.
“Hallo,” zei hij nogmaals, ditmaal zachter. Catherina knipperde met de ogen en plots hief ze onzeker haar hand op. Met een frons tussen de ogen raakte ze zijn lippen aan. Even was hij verrast. Ademloos keek hij in haar mooie, veelkleurige ogen en wachtte af. Ze leek te aarzelen en de jonge man voelde dat ze opnieuw aan het wegglippen was. Hij nam voorzichtig haar hand vast en glimlachte opnieuw. “Mijn naam is Emilio. Ik begrijp dat je een ‘gast’ van de burcht bent?” Opnieuw leek ze zijn woorden niet op te vangen, maar was er dezelfde verwarring.
Is het mijn lach, dacht de jongen verbaasd. Waarom was dat zo belangrijk voor haar? Misschien deed het er niet aan toe, dus nam hij haar beide handen vast en zei: “Kun je mij verstaan?” Ze leek zijn woorden wel op te vangen, maar het duurde even vooraleer ze ze kon ontcijferen. Dan volgde er een aarzelend knikje. “Kan je spreken?” vroeg hij zacht. Hij zag de terughoudendheid in haar ogen. “Wil je liever niet spreken?” Dat bevestigde ze. Hij was in zijn schik omdat ze eindelijk met elkaar communiceerden.
“Kom je uit Lenion?” Ze knikte. “Ik kom van hier. Ik heb een tijd lang op de burcht gewoond, maar de laatste tien jaar heb ik in het binnenland gestudeerd. Niet dat ik hier niet wilde blijven, mijn vader wilde me gewoon straffen omdat ik ongehoorzaam was. Héél slecht idee trouwens, niet gehoorzamen, nooit doen, krijg je alleen maar heimwee van.”
Omdat ze haar handen op haar schoot liet rusten en hij ze had vastgenomen, merkte hij ineens dat ze zwanger was. Een ogenblik was hij teleurgesteld.
“Heb je me daarstraks gezien? Die vrouw van daarnet was Moedertje Geese. Zij bakt de beste koekjes van het hele continent. Ze zijn zelfs zo goed dat ik ze vroeger met de kilo ging pikken in haar keuken. Let wel: daar rekende ze op want anders bakte ze er nooit zoveel.” Ze gaf hem iets dat een poging was tot een glimlach, het soort van glimlach die na een lange winterslaap probeert te ontluiken. Emilio was verrukt.
“Ben je hier samen met de prins van Lenion aangekomen?” vroeg hij dan, maar ze schudde het hoofd. “Met een ander schip?” Ze knikte. “Was het de bedoeling dat je naar Wails kwam of strandde je per ongeluk hier?” Dan bedacht hij zich. “Te moeilijk,” mompelde hij en hij probeerde een eenvoudigere vraag te bedenken.
Plots begonnen zijn ogen te schitteren. “Hou je van koekjes?” Hij wachtte het antwoord niet af en hij sleurde haar overeind. Ze liepen naar het gebouw waar de keuken was. Emilio bleef even staan voor de voorkant en viseerde een klein raampje in de hoogte. Hij raapte een steen op van de grond en keek dan schalks om naar Catherina. “Even wachten, ik ben zo terug.” En hij gooide de steen hard via het raampje naar binnen.
Blijkbaar raakte de steen iets want plots hoorden ze een hels kabaal van vallende potten en pannen. Emilio wachtte niet tot het kabaal was uitgestorven en spurtte naar de achterkant van het gebouw waar hij door een klein raampje klom.
“Emilioooooooo,” riep een vrouw binnen, “weet je dan niet dat er deuren zijn?” Maar Emilio was in de tussentijd al terug buiten gekomen met een handvol koekjes. Moeder Geese stormde naar buiten en klopte hem met een spatel op het hoofd. Hij riep ‘ai, ai, ai’ en ze schold hem de huid vol omdat ze nu weer alles in orde moest brengen binnen. Ze zei dat hij nu onderhand toch wel wat te groot was geworden voor dat soort apenstreken en hij grinnikte als een lieve kwajongen.
Moeder Geese verdween weer van het toneel en Emilio gaf Catherina trots een paar van zijn veroveringen. Ze at van de koekjes zonder haar ogen van hem los te laten. Ze had hem wel willen vragen of hij was wie ze dacht dat hij was, maar ze werd telkens overrompeld door zijn warme glimlach die zoveel leek op die van…
Op dat ogenblik kwam er iemand naar hen toe. “Goedenavond,” zei Jean-Filip zacht terwijl zijn ogen voortdurend van Catherina naar Emilio gingen en terug. Hij vroeg zich af wie de jonge kerel was in Catherina's buurt en wat hij van haar wou. Emilio gaf hem geen kans om iets op te merken en stak hem bruusk een van de koekjes toe. “Koekje!?” De prins knipperde even met de ogen en nam het bedremmeld aan.
“Ik ben Emilio,” zei de ander dan, “ik ben nog maar een dag terug op de burcht dus je zal me even moeten verontschuldigen als ik jou niet ken.” Jean-Filip haalde zijn beste, dus nogal gebrekkige Welsh boven en zei: “Mijn naam is Jean-Filip Lacroix.” “O, jij bent de prins van Lenion!” zei Emilio terwijl hij van zijn koekje knabbelde. “Nou, dat had ik eigenlijk kunnen weten,” zei hij verontschuldigend.
Dan wees hij naar Catherina. “Ik geloof dat jullie twee elkaar kennen,” zei hij. Jean-Filip keek Catherina even onderzoekend aan. “Ja… Zij is… mijn verloofde…” Emilio keek even naar haar buik. “Ah zo,” zei hij en hij richtte zich dan tot Catherina. “En de naam, madame de kroonprinses?”
“Ze zal niet antwoorden, vrees ik,” zei Jean-Filip, “maar haar naam is Catherina.” Emilio liet zijn ogen niet van haar los. “Niet antwoorden? We hebben nochtans flink met elkaar geconverseerd daarnet, nou ja, ik gepraat, zij geknikt, maar dat geldt ook wel.”
Jean-Filip keek hem als versteend aan, maar dan zag hij Catherina’s blik en wist hij dat het waar was. Wat hem niet was gelukt al die maanden, had een vreemdeling in een handomdraai gedaan. Even was hij verbitterd, maar hij kon niet anders dan het over zijn kant te laten gaan.
“Zeg mensen,” zei Emilio plots, “ik sterf eigenlijk van de honger. Hebben jullie al gegeten? Anders houden we een diner in de Grote Zaal. Da’s een eeuwigheid geleden en als ik eens met Moedertje Geese spreek dan mogen we er vast wel binnen.” De jonge man sloeg zijn armen om Catherina’s en Jean-Filips schouders en leidde hen vrolijk pratend naar binnen.
Tijdens het diner liet Emilio, Jean-Filip vertellen over alles wat hem was overkomen in de laatste maanden en tot zijn eigen verbazing deed Jean-Filip het nog ook. De opgewektheid van de Welshe jongen werkte aanstekelijk en het was dan ook moeilijk iets voor hem verborgen te houden.
Ze waren bijna gedaan met eten toen Jean-Filip eindelijk vroeg wie Emilio juist was en wat hij met het Arendsnest te maken had. Het was echter Neyrelle die de vraag beantwoordde want de burchtvrouw kwam op dat moment net binnen. “Hij is mijn zoon,” zei Neyrelle met iets van trots, “dat heeft hij met het Arendsnest te maken.” Emilio sprong op en liep op haar toe. “Mammaatje!” riep hij uit en gaf haar een warme omhelzing.
Neyrelle beantwoordde de omhelzing en leidde dan haar zoon terug naar de tafel waar Jean-Filip hem even verrast aankeek. “Ik had het eigenlijk wel kunnen weten,” zei de jonge prins, “maar Emilio kletste zo rad dat ik niet de kans kreeg na te denken.” “Ja,” zei Neyrelle, “zo ken ik m’n jongen weer. Ik was naar de burcht gekomen om je nog eens te zien, Emilio, en om je aan onze gasten voor te stellen. Maar blijkbaar was je me al voor… “
Emilio grijnsde verlegen onder de aandacht van zijn moeder en liet zich beduusd langs alle kanten bekijken. Het was al een paar jaar geleden dat moeder en zoon elkaar nog eens hadden gezien, legde Emilio aan Jean-Filip uit. Emilio kwam zelden naar huis terug en Neyrelle mocht haar zoon enkel opzoeken als haar man het toestond. Jean-Filip begreep toen wat Neyrelle bezielde om ondanks alles toch aan haar man te blijven gehoorzamen. Neyrelle moest elke dag doodsangsten uitstaan voor haar oudste zoon.
Emilio liet de stemming niet breken en begon te babbelen over andere dingen. Al snel was de avond voorbij en moesten ze zichzelf dwingen om op te staan en te gaan slapen. Toen Catherina en Jean-Filip weg waren gegaan, bleef Neyrelle even met haar zoon achter.
“Ik ben blij dat je terug bent,” zei Neyrelle nogmaals, “ik had niet verwacht dat Marcos je nog ooit zou laten terugkomen.” Emilio haalde de schouders enkel op. “Of ik nu nog eens op bezoek kom of niet doet er weinig aan toe. Hij weet dat ik toch nooit aan hem kan ontsnappen zolang hij dreigt jou of Ramirez te kwetsen.” “Ach jongen…”
“Maar toch ben ik blij hier nog eens terug te komen. Ik heb de burcht gemist!” zei hij. “Weet je hoe lang je mag blijven?” vroeg Neyrelle. “Jawel, de hele zomer!” antwoordde hij. “De hele zomer? Zou hij er een bedoeling mee hebben?” Emilio lachte. “Mamaatje, niet altijd zo negatief zijn. Ik ben hier, dat is het belangrijkste!” “Ja, en daar ben ik blij om. Hier weet ik tenminste hoe het met je gaat.”
“Is Jean-Filip eigenlijk mijn neef?” vroeg Emilio plots alsof hij uit de lucht kwam vallen. “De hertogin was mijn zuster,” zei Neyrelle, “dus in feite wel.” “Maf,” zei Emilio, “ik had nooit gedacht dat ik iemand van die tak van de familie aardig zou vinden. Maar hij is wel sympathiek, op zijn eigen manier.” “Jean-Filip is een goede jongen,” zei Neyrelle, “hij is heel verschillend van de Bethune of mijn zuster.” “Mja, en hij verafgoodt Catherina als ik het goed heb gezien. Toen ik op de binnenkoer met haar aan het praten was en hij naar ons toe kwam, leek het wel alsof hij me ging villen.”
“Ik denk dat je wat tijd met Catherina zou moeten doorbrengen,” zei Neyrelle daarop. “Je gezelschap heeft haar blijkbaar goed gedaan.” “Was Catherina, Jean-Filips verloofde?” vroeg Emilio van terzijde. “Ja…” “Is ze dan zwanger van hem?”
“Emilio,” zei Neyrelle aarzelend, “ik moet je ergens over spreken… Ik ben bang dat ik slecht nieuws heb… over Griffith.” Onmiddellijk was Emilio gealarmeerd. “Er is iets gebeurd.” Neyrelle knikte moeilijk. “Griffith zat op het schip waarmee Catherina naar hier is gekomen.” “Ja, daar heb je me over geschreven. Vertel me in hemelsnaam niet dat de Bethune hem achterna is gegaan en hem heeft kunnen onderscheppen!” “Ik vrees dat het erger is, Emilio. Griffith heeft de Megafor niet verlaten na Verona en zat nog op het schip toen het werd gekelderd,” zei Neyrelle stil. “W… Hij heeft het schip niet verlaten? Maar…” “Hij is dood, Emilio. Toen hij en Catherina aan land kwamen, hebben Marcos’ soldaten hem met de andere zeelui gedood.” Emilio keek zijn moeder met grote ogen aan en het duurde een hele tijd eer de betekenis van haar woorden tot hem doordrong. “Griffith, dood? Ben je daar absoluut zeker van?” “Mijn koetsier Patrick heeft het voor me geverifieerd…”
Emilio schudde ongelovig het hoofd. “Dat kan niet. Griffith is onsterfelijk. Hij is een Woolf.” En dan schudde hij het hoofd opnieuw. “Ik heb nooit de kans gekregen om afscheid van hem te nemen...” Neyrelle zuchtte. “Ik weet het, kleintje. Ik weet dat jullie als kinderen bloedbroeders.” Emilio zette zich broedend neer op een stoel. “Dus hier eindigt het, nietwaar? We zullen Wails nooit kunnen bevrijden zonder hem. En Marcos lacht natuurlijk in zijn vuistje want die weet wel wie hij uitgeschakeld heeft.”
“Marcos maakt me bang,” zei Neyrelle dan. Emilio keek op naar zijn moeder en Neyrelle zei: “Marcos heeft er altijd mee gedreigd om jou te doden als ik niet deed wat hij wou, maar het laatste jaar heeft hij me steeds minder nodig. Bovendien begint Ramirez op leeftijd te komen en is Marcos’ opvolging verzekerd. Ik ben bang dat Marcos zich van me gaat proberen te ontdoen.” “Moeder…” “Ik kan Ramirez niet redden van de invloed die Marcos op hem heeft - de arme jongen weet nog geeneens wie zijn moeder is. Maar ik zou willen dat je jezelf redt, Emilio, als het ooit zo ver komt. Hij heeft jou alleen maar nodig om mij in toom te houden en eens ik weg ben, zal hij zich ook van jou proberen te ontdoen.
Soms wou ik daarom dat je nooit in opstand was gekomen tegen hem…” “Ik ken hem, moeder. Ik weet dat Marcos zich enkel interesseert in wat nut heeft voor hem. Voor mij zal die man nooit een vader zijn.”
Neyrelle zette zich naast hem neer. “Genoeg van die donkere gedachten,” zei ze stil. “Hoe zijn we op dit onderwerp gekomen?” “Je vertelde over Griffith,” zei Emilio bitter. “Griffith,” herhaalde Neyrelle en dan keek ze ineens bruusk op.
“Emilio, je moet voor Catherina zorgen als ik er niet ben. Laat Marcos haar nooit kwaad doen en bescherm het kind als Jean-Filip het niet wil.” Emilio fronste de wenkbrauwen, maar Neyrelle ging op fluistertoon verder: “Ze draagt zijn kind: Griffiths kind.”
2. Jean-Filip voelde een scheut van pijn door hem heen gaan toen hij merkte dat Catherina meer tijd met Emilio begon door te brengen dan met hem. Het effect dat Emilios gezelschap op haar had was overweldigend. Ze zei nog altijd geen woord, maar ze schitterde wanneer Emilio in haar buurt was. Jean-Filip wenste dat hij het geheim kende van Emilios toverkunst. Desondanks waardeerde Jean-Filip de aanwezigheid van de Welsh. Buiten het feit dat hij zo’n positief effect op Catherina had, was Jean-Filip zelf ook wel verknocht aan de openhartige jongeman. Hij hoopte dan ook dat Emilio nooit zou weggaan.
Emilio deed wat zijn moeder hem had gevraagd en zorgde zo goed als hij kon voor Catherina. Emilio had er niet lang voor nodig om te begrijpen dat Catherina inderdaad zielsveel van zijn bloedbroeder had gehouden zoals zijn moeder hem had verteld. Wanneer Emilio vertelde over de tijd dat hij en Griffith samen op de burcht hadden geleefd, luisterde Catherina altijd aandachtig. Ze glimlachte als hij over hun kwajongensstreken vertelde en knikte als ze zich iets herinnerde dat Griffith haar had gezegd.
Emilio vertelde haar dat Griffith een enorme invloed op hem had gehad. Vanaf de dag dat ze elkaar hadden ontmoet in de keuken van Moedertje Geese, hadden ze met elkaar opgetrokken. Griffith had Emilios mening over zijn vader totaal veranderd en uiteindelijk had Emilio zich daardoor tegen De Nechoir gekant. De Nechoir had onmiddellijk begrepen waar het schoentje wrong en had Emilio naar een college in het binnenland laten brengen.
Griffith vertrok niet veel later naar Lenion. De Nechoir liet Emilio evengoed niet terugbrengen omdat hij Neyrelle in het gareel wilde blijven houden. Om te voorkomen dat Neyrelle er ook voor zou zorgen dat zijn jongste zoon zich van hem afkeerde, liet De Nechoir de jongen buiten de burcht opvoeden. Ramirez had in heel zijn leven zijn familie waarschijnlijk nog maar een paar keer gezien.
Toen Griffith naar Lenion was vertrokken, had Emilio reikhalzend uitgekeken naar zijn terugkeer. De stap naar Lenion was logisch omdat De Nechoir al zo lang de vijand was geweest van de Bethune. Maar hij had altijd gedacht dat Griffith zou terugkeren om De Nechoir definitief te verslaan. Het was dan ook een schok voor hem dat Griffith nooit meer zou terugkomen.
Intussen groeide het kind in Catherina’s schoot en naarmate haar buik voller werd, groeide ook haar liefde ervoor. Jean-Filip begreep die liefde niet, maar was blij genoeg voor haar om er niet naar te vragen. Emilio daarentegen begreep die gevoelens maar al te goed. Hij benijdde Griffith om de liefde die blijkbaar nog steeds in haar leefde en wenste het kleintje alle geluk toe dat het kon krijgen.
Toen Emilio een maand op het Arendsnest was, was Catherina zo bolrond dat Emilio haar de Big Mamma noemde, een koosnaampje dat terugsloeg op ‘de big green mamma’, de naam die de Welshen hun land gaven. Catherina liet het zich welgevallen, waarschijnlijk omdat ze Wails als haar tweede moederland was beginnen beschouwen.
Rond die tijd zag Catherina, De Nechoir voor een tweede maal toen ze elkaar in een gang kruisten. Ze reageerde niet op hem toen ze in zijn rode ogen keek, maar niettemin herkende ze hem toch. De Nechoir kon niet anders dan haar staat opmerken en was onmiddellijk geïnteresseerd in de mogelijke vader. Het zou immers een mooie complicatie zijn als de jonge kroonprins de vader van het kind was.
Helaas bleek de brave adelborst niet zo pervers te zijn als De Nechoir had gewild, dus liet hij Jean-Filip met rust. Catherina daarentegen begon hem meer te interesseren. De Nechoir vroeg zich af of de Bethune zijn voormalige vertegenwoordiger geheimen had ingefluisterd voordat hij haar naar Wails had gestuurd. Hij dacht dat het best wel eens interessant kon zijn om haar te laten ondervragen. Nu ze immers terug bij zinnen leek te zijn gekomen, zou haar tong het ook wel weer doen, mits ze te stimuleren onder extreme omstandigheden.
Emilio was niet op de burcht aanwezig toen hij hoorde dat De Nechoir terug op het Arendsnest was. Zolang zijn bewakers meegingen, kon hij gaan en staan waar hij wou, dus was hij naar buiten getrokken, op zoek naar manieren om Catherina veilig uit de burcht te krijgen. Al snel keerde hij terug naar het Arendsnest omdat hij enerzijds toch werd geschaduwd door zijn vaders mannen en hij anderzijds ook ander nieuws had.
Catherina vloog hem om de hals toen hij aankwam en gaf hem een kus. Emilio sloeg zijn arm om haar en Jean-Filip heen en liep met hen over het plein. “Ik heb nieuws,” zei hij. “Nieuws van Lenion?” vroeg Jean-Filip gretig, want hij bleef hopen dat de Bethune hen kon redden. Emilio moest hem teleurstellen want het ging om binnenlands nieuws.
De Welshe koning was gestorven en dat betekende dat dit het ogenblik was voor de Welshe kroonprins om zijn troon op te eisen. Tot nog toe was dat nooit gelukt omdat De Nechoir hem buiten de Welshe politiek had weten te houden. Dat kon veranderen nu, nu de officiële gezagsdrager van Wails dood was. De Welshe kroonprins bleef ondanks zijn verbanning immers de enige wettige erfgenaam terwijl De Nechoir tot dan toe enkel in naam van de oude koning had geregeerd.
Als de Welshe kroonprins het goed aanpakte zou hij niet alleen de steun van zijn volk kunnen krijgen, maar ook van de koningshuizen buiten Wails aan wie hij verwant was. Die koningshuizen gaven immers liever de voorkeur aan iemand die aan hen gerelateerd was, dan aan een usurpator van een ander continent.
Het moest voor De Nechoir een enorme tegenvaller zijn dat de Welshe koning juist op dit ogenblik was gestorven, net nu hij de hulp nodig had van de buitenlandse koningshuizen om de Bethune van zijn deur weg te houden. Als de Welshe kroonprins zijn bondgenoten zou mobiliseren om hem bij te staan in zijn eisen, dan zou dat hun alliantie kunnen opblazen. De Nechoir zat dan ook in een netelig parket omdat hij altijd zelf de Welshe troon had willen bestijgen.
Emilio keek het met een zeker leedvermaak aan. Hij stelde zich voor dat de kroonprins de Welshe buurlanden aanzette om De Nechoir te laten vallen om hem te steunen. Daardoor kon de Bethune, Wails binnenvallen en zou er eindelijk wat veranderen. In zijn eindeloos optimisme beschreef Emilio volksopstanden, de bestorming van het Arendsnest en de verdrijving van De Nechoir. Daarna zag hij de glorieuze terugkeer van de Welshe kroonprins gevolgd door de wederinvoering van het Hooghuis.
Hij sprak met zoveel overtuiging dat Jean-Filip het nog bijna ging geloven ook. Maar Jean-Filip maande Emilio niettemin aan tot voorzichtigheid. De Nechoir had veel invloed op zijn buurlanden en het zou hem niet verbazen als De Nechoir er in zou slagen om zijn bondgenoten te overhalen de Welshe kroonprins te laten vallen. Emilio lachte maar eens om zijn eigen enthousiasme en zei dat de prins zoals gewoonlijk gelijk had.
Daarop liet hij Jean-Filip alleen, want hij wilde Catherina even voor zich alleen hebben. Hij trok haar mee de tuinen in en liet haar neerzitten tegen een boom. Hij ging naast haar liggen en vertelde dan het overige nieuws. “Er is ook wat aan de gang in het zuiden,” zei hij. “Ik heb van mijn vriend gehoord dat iemand Marcos flink op z’n nummer aan het zetten is.
Toen Marcos een aantal belangrijke boodschappen wilde verzenden naar zijn generaals in het noorden, heeft iemand die weten te onderscheppen zodat de hele boel er in het honderd liep. D’er zijn ook een aantal konvooien onderschept geweest waardoor de bevoorrading stil is gevallen.
Marcos is in ieder geval woedend en gelooft dat er een bende aan het werk is. Ik weet niet of het om mensen van de kroonprins gaat, maar Marcos heeft in ieder geval een beloning uitgeloofd aan iedereen die hem meer informatie kan geven.” Emilio keek op naar Catherina en zei dan: “De acties van de rebellen waren veel te doelgericht om een toevalstreffer te zijn geweest. Misschien is er dan tenslotte toch nog hoop op een opstand.”
Emilio zette zich op zijn knieën naast haar. “Misschien zal je kind nog in vrijheid geboren worden. Wanneer denk je dat je kleintje er zal zijn? Nog een maand. Nee, dat zal misschien wat te kort zijn.”
Hij keek naar haar volle buik. “Hij wordt groot, nietwaar? Ik vraag me altijd af hoe je dat gewicht zo gemakkelijk kunt dragen. Doet hij je nooit pijn?” Catherina lachte. Emilio wist dat het kleintje soms schopte omdat ze dan haar handen op haar buik legde om het beter te kunnen voelen. Ze schudde het hoofd en toen werd Emilio nieuwsgierig naar het leven in haar.
“Kan ik ‘m aanraken?” vroeg hij gretig. Catherina nam zijn hand vast en legde die op haar buik. Emilio zette zich schrijlings over haar heen en legde ook zijn andere hand op haar buik. Het duurde heel lang eer er iets gebeurde, maar tenslotte voelde hij toch iets dat zwakjes leek op het bewegen van de baby.
“Ik kan hem voelen!” riep Emilio uit en hij legde zijn gezicht tegen haar buik aan. Het was een overweldigende ervaring voor hem, zoiets onmogelijks te voelen leven. Hij luisterde en voelde nog een tijd langer tot plots Catherina haar armen om hem heen legde en hem met tranen in de ogen tegen zich aan drukte.
Emilio keek langzaam op en hij zag haar naar hem kijken met een intens gelukkig gezicht. Ze hief haar vingers naar zijn gezicht en streelde het, achter zijn gezicht een ander ziende. Emilio liet het overweldigd toe. Nooit had hij haar zo bewogen, zo gelukkig gezien. En ze was op dat moment mooier voor hem dan ze ooit was geweest.
Hij nam haar toen in zijn armen en drukte haar tegen zich aan. Hij kon op dat moment niks anders doen dan haar kussen, terwijl zijn hart mateloos hard tegen zijn ribben sloeg. Dan besefte hij ineens met een schok dat ze hem niet omarmde, maar een geest uit hun verleden en stond hij met een ruk op.
“Het spijt me,” zei hij verward. “Ik denk dat ik van je houd, ik ben niet zeker. Maar ik ben niet Griffith en het zou fout van me zijn om je te doen geloven dat ik het wel was.” Ze keek hem met haar zachte reeënogen aan en het deed hem pijn dat die blik niet voor hem bestemd was. Vlug keerde hij zich om en liep weg.
Terwijl hij over het plein ging, liep hij Jean-Filip voorbij die zich nog steeds op dezelfde plek bevond als waar hij hem had achtergelaten. Voor het eerst wilde hij een gesprek met de jonge prins ontwijken, maar dan zag Emilio dat Jean-Filip er maar pips uitzag en bleef hij toch staan.
Jean-Filip keek met droevige ogen op naar Emilio en zei schor: “Ik ben Catherina aan het verliezen, is het niet?” Emilio schrok van de bitterheid in zijn stem. “Ik denk trouwens dat ze eigenlijk nooit van mij is geweest,” ging Jean-Filip verder. “Ik had het kunnen weten toen ik haar hier terugzag op de burcht en ze zelfs niet op mij reageerde. Maar tegenwoordig is het wel meer dan duidelijk. Ze lijkt jou in ieder geval liever te hebben dan mij en ik denk niet dat je daar rouwig om bent. Dus vertel me eens, Emilio, hoe stom ben ik dat ik desondanks toch nog van haar blijf houden? Kan jij me dat verklaren?”
Emilio zei aarzelend: “Het spijt me dat ik je pijn heb gedaan, maar als het je een troost mag zijn: Catherina houdt ook niet van mij en heeft dat trouwens ook nooit gedaan.” Jean-Filip schokschouderde en zei leeg: “Ik denk dat je daar jezelf tekort doet…”
Emilio schudde het hoofd. “Catherina heeft nooit van jou of van mij gehouden. Ze houdt daarentegen wel zielsveel van iemand anders die ik ooit heb gekend en met wie ze mij associeert.”
Jean-Filip keek op. “Dat kan niet. Als ze van iemand had gehouden dan zou ze nooit met mij hebben willen trouwen. …Tenzij ze daarna iemand heeft ontmoet, maar dat kan nauwelijks. Ze was alleen op het schip, op de zeelui en haar bediendes na.
…Niet?”
Emilio keek hem doordringend aan. “Het spijt me Jean-Filip…” De prins keek hem verbijsterd aan. “Een zeeman? Ben ik dat maar waard? Wat bezielt haar?” Maar Emilio schudde zijn hoofd. “Niet zomaar een zeeman. Ik heb hem gekend, en jij ook. Hij is bootsman geweest op kapitein Montforts schip en is dat ook altijd gebleven. Na de dood van de kapitein heeft hij zich laten introduceren aan je moeder en is hij ook jullie raadsman geworden.”
Even staarde Jean-Filip, Emilio aan en dan barstte hij uit in lachen. “Je bedoelt dat Jago, die dan ook nog een zeeman zou zijn, de reden zou zijn waarom Catherina niet langer van me houdt?
Catherina haat Jago!
En bovendien zou ze nooit op hem verliefd kunnen worden omdat ze weet hoe harteloos Jago is.”
Emilio liet zich niet van de kaart brengen. “Griffith Jago,” zei Emilio zacht, “heet in werkelijkheid Griffith Woolf en was de zoon van de vroegere burchtvrouw. Hij is wel degelijk zeeman geweest aan boord van de Megafor en toen Catherina voor jou naar Wails vertrok, is hij met haar meegegaan aan boord van dat schip. Je mag me geloven of niet, maar Griffith heeft vrijwel zeker een verhouding met haar gehad en het kind dat ze draagt is volgens mij van hem.”
Jean-Filip greep Emilio vast en schreeuwde: “Dat kan niet! Jago zou me nooit verraden! Hij koos haar voor mij uit! Hij heeft nog nooit van iemand gehouden!” Emilio liet zich dooreen schudden en wachtte tot Jean-Filip begreep dat hij het meende.
Jean-Filip bedaarde vrijwel ogenblikkelijk en keek Emilio ontzet aan.
“O mijn hemel.”
“Ik weet dat het hard is, maar het is de waarheid. Verwens er haar echter niet om want ze heeft haar liefde al moeten verliezen. Wees nu haar vriend en zorg voor haar. Want als ze ooit teruggaat naar Lenion, zal ze alle hulp kunnen gebruiken die ze kan krijgen.”
Jean-Filip sloeg de handen vermoeid voor het gezicht.
“Je weet niet wat je vraagt.”
Emilio knikte begrijpend en klopte Jean-Filip maar eens op de schouder.
Hoofdstuk 4
1. De berichten van rellen werden steeds talrijker. Helaas hadden ze niks met de Welshe kroonprins te maken want na de dood van zijn vader leek hij maar geen gebruik te kunnen maken van de kans die hem werd geboden. Bovendien was De Nechoir er in geslaagd iedereen te doen geloven dat de Lenionen achter de dood van de koning zaten wat de haat voor Lenion in het buitenland alleen maar groter maakte.
De geruchten over het verzet kwamen dan ook meer uit het zuiden waar de kleine rebellengroep steeds meer aan slagkracht leek te winnen. Die bende leek goed te weten wat de zwakke punten waren in De Nechoirs systeem want in plaats van blindelings te proberen om de soldaten te doden, richtten hun acties zich op het ondermijnen van De Nechoirs communicatienet, het kapen van transporten en vooral, het influisteren van opstandigheid bij de bevolking.
De acties waren niet van zo’n schaal dat De Nechoir hoefde te panikeren, maar toch was hij zich er goed van bewust hoe ongrijpbaar die bende was en wat het effect kon zijn als ze langere tijd hun gang konden gaan. Zijn methodes om informatie in te winnen over de bende werden wat drastischer en tenslotte wist De Nechoir dan toch al wat meer over hen dan ervoor.
Het bleek om een groep van ongeveer vijfentwintig man te gaan waarvan niemand de namen kende. De meeste van hen waren dissidente soldaten of aanhangers van de vroegere burchtgravin Guenevere Woolf, maar een echt duidelijk beeld kreeg De Nechoir niet van hen.
Voorlopig waren de rebellen even ongrijpbaar als de wind en was De Nechoir gedwongen hen met rust te laten. De zaken in het noorden vroegen zijn aandacht en hij moest afreizen van het Arendsnest voordat hij beslist had wat hij met de rebellen zou doen. Later zou hij wensen dat hij wel komaf had gemaakt met de rebellen toen er nog tijd was geweest.
De Nechoir had beslist dat zijn jongste zoon Ramirez naar het noorden moest worden gebracht zodat hij zich beter kon inlaten met zijn opvoeding. De jongen was onder militaire begeleiding op weg gegaan, maar niet lang nadat ze waren vertrokken, was het konvooi in handen gevallen van de rebellen.
Of ze het nu gemunt hadden op de jongen of dat hun aanval een zoveelste poging was om een van De Nechoirs konvooien uit te schakelen, het resultaat was hetzelfde. Alle soldaten die het konvooi vergezelden werden afgeslacht. Slechts één soldaat overleefde het bloedbad om het relaas aan De Nechoir te vertellen. Hij vertelde hoe twintig rebellen hen in een val hadden gelokt en niemand hadden gespaard. Ook niet De Nechoirs jongste zoon.
Toen De Nechoir hoorde dat ook Ramirez dood was, liet hij de soldaat tot in het detail vertellen wat er was gebeurd. De soldaat vertelde dat de man die de rebellen had aangevoerd, na het bloedbad in de koets had gekeken en de jongen er uit had gehaald. De jongen was doodsbang geweest en toen had de rebellenleider hem neergestoken met een dolk.
De Nechoir eiste woest een beschrijving van de rebellenleider, maar de soldaat mompelde ontredderd dat hij zijn gezicht nooit had gezien. Hij had alleen een naam opgevangen terwijl hij zich dood had gehouden. En die naam was de ‘Schaduwloper’.
De Nechoir kon het niet verdommen hoe de rebellen hun leider noemden. Ramirez was zijn opvolger geweest en de dood van de jongen stuurde zijn plannen met Wails helemaal in de war. De Nechoir stuurde in zeven haasten mensen naar de plaats van de overval om te laten nagaan of de jongen daadwerkelijk dood was. Natuurlijk hadden de rebellen geen sporen achtergelaten van de slachtpartij, maar De Nechoir twijfelde er niet aan dat de soldaat de waarheid had gesproken.
De Nechoir begon vanaf die dag verwoed jacht te houden op de rebellen. Hij stuurde zijn spionnen op pad en arresteerde iedereen die ook maar mogelijk iets te maken kon hebben met de verzetsstrijders. Hij vond echter nooit een concreet spoor, enkel geruchten en die geruchten kwamen niet altijd overeen.
Vooral over de leider van de rebellen bestond nogal wat onenigheid. De ene zei dat het een grote man was, de andere een kleine, maar niemand kon een juiste omschrijving van hem geven. Hij werd nu ook door andere mensen ‘de Schaduwloper’ genoemd omdat hij niet in het daglicht werkte. Zijn acties lokten veel sympathie uit bij de Welshe bevolking. Voor De Nechoir was het alleen maar een reden te meer om hem zo snel mogelijk uit de weg te ruimen.
De acties van de rebellen begonnen toen ook steeds drastischer te worden. Hoewel ze voort bleven doen met hun sabotages, begonnen ze nu ook echte aanslagen te plegen. Munitiedepots leken het favoriete mikpunt te zijn en de aanslagen werden een echte plaag. De aanhang van de rebellen begon ook steeds groter te worden. Niet alleen leken er zich steeds meer mensen bij het verzet aan te sluiten, de rebellen waren ook georganiseerd genoeg om de toevloed op te vangen.
Geen enkele keer slaagde De Nechoir erin een rebellenkamp te overvallen. Wat er anderzijds wel gebeurde, was dat zijn eigen spionagenetwerk werd geïnfiltreerd door de rebellen. Het begon De Nechoir langzaam te dagen dat hij meer om handen had dan hij oorspronkelijk had gedacht.
Toch was het verre van zeker dat de rebellen ooit De Nechoir de baas zouden worden. Marcos De Nechoir was geen dwaas en hij maakte weinig fouten waar de rebellen gebruik van konden maken. De Nechoir gokte dat hij de rebellen op de knieën kon krijgen als hij maar geen toegevingen deed. En dat bleek ook de beste strategie te zijn.
Intussen ging het leven op de burcht gewoon verder. Neyrelles hart was gebroken toen ze haar vertelden dat haar kleinste jongen dood was, maar Emilio steunde haar en haalde haar door de moeilijke periode. Niettemin konden noch Emilio noch Jean-Filip begrijpen waarom de rebellen de jongen hadden gedood. Ze keurden het af, maar hun sympathie voor de rebellen haalde uiteindelijk toch de overhand. Ze hadden immers al zo lang op verzet gewacht en nu was die tijd blijkbaar aangebroken. Emilio hoopte alleen dat er na Ramirez geen andere onschuldige slachtoffers meer zouden vallen.
2. Catherina bewoog zich stil doorheen de gangen van de grote burcht. Ze gleed voorbij geblakerde muren die nog getuigden van oud en bitter leed en probeerde die plaatsen te vinden waar ze haar kind over wilde vertellen. Ze kon de geesten van het verleden horen murmelen en luisterde naar hen terwijl andere mensen verstrooid voorbij liepen.
Ze hoorde de stemmen tegen haar zeggen dat hun meester nog nooit was gestorven. Uiterlijk en ouderdom had hij gewisseld, maar de meester was altijd dezelfde gebleven. Ze spraken met hun meester nu, die geduldig in haar schoot luisterde en de dingen kende waarover ze spraken. Ze zeiden dat ze blij waren dat hij terug was, dat hij de burcht niet had mogen achterlaten in de handen van de man met de rode ogen. Catherina glimlachte omdat ze hoopte dat het inderdaad een ‘hij’ zou worden en ze het kind ‘Griffith’ kon noemen.
Ze was afgedwaald en merkte dat ze in een vleugel was terechtgekomen die ze niet kende. Ze stopte even en hoorde dan stemmen die uit een vertrek verderop leken te komen.
“…waarover ik me zorgen maak. Maar wat als hij doorkrijgt dat hij wel eens van de rebellen gebruik kan maken?…” Catherina kwam wat dichterbij. “…betalen, zoals altijd…” Ze hoorde de stem van De Nechoir duidelijk en aan het gebrom te horen was hij met een viertal mensen in zijn kamer.
“… Hij is tevreden met het geld dat we hem geven. Hij wil alleen royaal kunnen leven en meer wil hij niet...” Catherina zette zich met haar rug tegen de deurpost en bleef er staan tot De Nechoir gedaan was met zijn besprekingen.
De mannen kwamen tenslotte uit de kamer, gevolgd door De Nechoir die hen nog een laatste order gaf. Plots zag De Nechoir, Catherina staan en stopte hij bij haar. “Wel wel,” zei hij terwijl hij haar kin wat ophief. “Als het niet de gezelschapsdame van dienst is. Ik heb gehoord dat je het hoofd van mijn minst waardevolle zoon op hol hebt gebracht. En dat voor een meisje dat niet spreekt.”
Hij liet haar kin weer los. “Sta je hier al lang, kind? Je mag je kleintje geen kou laten krijgen.” Hij nam haar bij de arm en bracht haar de kamer binnen. “Ben je hier al ooit geweest? Misschien wel want het schijnt dat je belangstelling hebt voor de oude burcht van de Wolven.” Hij plaatste haar voor een groot schilderij dat in de kamer hing en vervolgde: “Zie je dit mooi, idyllisch portret? Ik hou het hier om me er aan te herinneren dat ik geen vijanden heb.”
Catherina keek op naar het schilderij. Het was een familieportret, met op de voorgrond een vrouw die met haar kind op een stoel zat. Achter haar stond haar echtgenoot. Catherina keek eerst naar de man die zijn hand gemoedelijk op de schouder van zijn vrouw had gelegd. Dan keek ze naar de bleke, trotse vrouw die op de stoel voor hem zat en haar met intense donkere ogen aankeek. En tenslotte keek ze naar het kleine kind in haar armen dat dezelfde ogen leek te hebben.
De Nechoir boog zich over Catherina’s schouder en fluisterde in haar oor: “Geen vijanden…” En dan legde hij zijn arm over haar schouder en liet iets uit zijn hand glippen dat aan een lint hing.
Onmiddellijk herkende Catherina het medaillon van de Woolfs. Wezenloos staarde ze er naar. Nechoir glimlachte toen hij haar gezicht zag verstrakken. “Ik geloof dat dit van jou is,” fluisterde hij haar in het oor terwijl hij het uitdagend voor haar liet hangen.
“Ik vraag me af of het nog aan zijn nek hing toen mijn vrouw het meenam. Of vroeg jij haar om het te verbergen voor me? Jullie hadden beter moeten weten dan te denken dat jullie me konden misleiden.” Catherina reageerde niet en De Nechoir begreep dat ze zich niet liet uitlokken.
Hij kwam van achter haar en ging voor haar staan. “Er zijn wel een aantal redenen waarom ik je niet zou moeten doden,” zei hij kalm, “en ik zou dat kind van jou kunnen gebruiken. Maar er zijn ook honderd andere redenen waarom dat op dit ogenblik te gevaarlijk is. Dus zal je je bastaard niet hier ter wereld brengen.
Maar ik ben even grillig als mijn oudste zoon zoals je wel zal hebben gemerkt, dus als er nog iets zou zijn dat je me wilt vertellen, is dit het moment.” Hij kwam dicht tegen haar staan en toen ze nog niets zei, raakte hij haar buik uitdagend aan. “Waar heeft hij het kind heengebracht? Vertel het me, het kan nog.”
Ze maakte geen aanstalten te antwoorden, dus liet hij haar tenslotte los en haalde de schouders op. “Jij je zin,” zei hij terwijl hij de kamer uitliep, “mijn mensen in de Donjon zullen het dan wel uit je krijgen…”
3. Toen Emilio te horen kreeg dat zijn vader, Catherina naar zijn beruchte foltertoren wilde brengen, deed hij iets dat hij in geen jaren nog had gedaan: hij ging naar zijn vader en praatte met hem. De Nechoir hoorde de smeekbedes van zijn zoon geamuseerd aan en zei na afloop dat hij mocht beschikken. Hij zei dat hij niet meer van plan was om nog van idee te veranderen.
Toen werd Emilio kwaad en schreeuwde hij machteloos dat De Nechoir er spijt van zou krijgen als hij Catherina iets deed. “O? En wat zou jij dan wel doen?” vroeg De Nechoir hem spottend. “Me doden? En wie heb je daarbij nodig, of ben je ineens mans genoeg om me aan te kunnen?”
“Durf mij niet licht op te nemen! U mag mijn vader zijn, maar dat betekent niet dat ik u moet respecteren!” “Ik heb niemands respect nodig,” antwoordde De Nechoir, “enkel zijn angst. Je bent te bang voor mij om me iets te doen.”
“Misschien,” zei Emilio zuur, “maar er zijn er anderen die niet bang zijn voor u en als u Catherina niet met rust laat, ga ik naar hen toe.” De Nechoir lachte honend. “Naar de rebellen? Dan ben je nog stommer dan ik dacht. Als ik ook maar iets mag geloven van wat er over die Schaduwloper wordt verteld, dan zou ik het in m’n broek doen als ik jou was. Mensen zoals hij laten zich niet in met verzoeknummers als de jouwe.
En hoewel je het graag vergeet, wil ik je er graag even aan herinneren dat je een De Nechoir bent. Alleen al om je naam lust hij je rauw. Of ben je vergeten wat er met Ramirez is gebeurd?” “Dat is uw eigen schuld,” zei Emilio snauwend. “Als u Ramirez een kind had laten zijn, dan zou de Schaduwloper hem niks hebben gedaan, maar nee: u moest van hem uw evenknie maken…”
“Let op wat je zegt nu,” zei De Nechoir scherp terwijl hij langzaam opstond, maar Emilio snoof slechts en siste: “Ik hoop dat u zich realiseert dat dat een voorproefje was van wat u te wachten staat. Misschien ben ik dan een De Nechoir en misschien zullen ze me er ook voor doden, maar niet vooraleer ze u gevild en geroosterd hebben om u al uw misdaden betaald te zetten. Uw rijk loopt ten einde. Ramirez zal u nooit opvolgen en er staan hordes aan uw deur te drummen om u uit uw burcht te sleuren om ze dan steen per steen af te breken. En ik, ik zal dansen van plezier als u tegenover de Schaduwloper komt te staan en dan mag ik hopen dat u het in uw broek doet van angst.”
De Nechoir keek hem ijskoud aan. “Als je er toch zo over denkt, ga dan naar je rebellen. Zoek je Schaduwloper en verkoop jezelf aan hem. Vertel hem maar over je meisje en je wensen en misschien zal hij je omarmen. Maar misschien zal hij je ook op zijn lans spietsen en haar erbij. Ga! Je hebt duidelijk gemaakt waar jouw loyaliteit ligt, maar in deze burcht zet je geen voet meer binnen tot je je kop onder koud water hebt gestoken.
Ga! Of ik snij haar ter plekke de keel over!”
De Nechoirs ogen schoten vuur terwijl de woede steeds hoger in hem leek op te laaien. Een ogenblik schrok Emilio van die blik. Dan herstelde hij zich en draaide hij zijn vader resoluut de rug toe terwijl hij hem nog iets toesnauwde dat hij zich later niet meer kon herinneren.
Toen De Nechoir later hoorde dat zijn zoon de burcht spoorslags had verlaten, keek hij toch even verbaasd op. De Nechoirs soldaten vertelden hem dat de jongen zijn bewakers had afgeschud en hij in de richting van de heide was gereden. De Nechoir vroeg zich af of Emilio dan echt hoopte dat hij de Schaduwloper kon vinden. Hoe dwaas was de jongen niet?
Emilio kwam de eerste dagen niet terug. De Nechoir kon het weinig schelen. Hij dacht dat het een goede les zou zijn voor de jongen als hij zou merken dat de rebellen niet de helden waren die hij dacht dat ze waren. Neyrelle maakte zich veel meer zorgen. Ze was al één zoon kwijtgeraakt aan de Schaduwloper, ze wou nu ook niet haar tweede zoon verliezen. Ze smeekte De Nechoir hem te laten zoeken, maar De Nechoir lachte haar enkel uit. Voor zijn part nam de Schaduwloper, Emilio gevangen en stoofde hij hem op een vuurtje.
Vijf dagen nadat Emilio de burcht had verlaten, keerde hij terug. De jongen was bestoft en ongeschoren, maar het was bijna alsof die paar dagen van omzwervingen een man van hem hadden gemaakt.
De Nechoir nam de jongen geïnteresseerd op toen hij in de stal zijn paard stond af te zadelen. De jongen zag er donker uit en er was iets aan hem veranderd waar De Nechoir niet helemaal de vinger op kon leggen. Toen Emilio zich omkeerde zag De Nechoir dat Emilios ogen zwart als pek waren en even verwonderde De Nechoir zich om die blik. Hij moest denken aan een paar andere ogen dat hem ooit zo had aangekeken.
Dan zei hij: “Wat vreemd... Ik had gedacht dat de Schaduwloper je hoofd op een gouden plaat zou terugbrengen... Hij moet geweten hebben dat het me zou teleurstellen als hij het niet deed...” Emilio negeerde zijn vader nors terwijl hij zijn paard verder aftuigde. De Nechoir lachte bassend. “Ik kan me enkel voorstellen wat het voor je moet zijn zo machteloos te zijn. Het moet pijn doen, nietwaar, dat je je schatje had kunnen redden als je je maar aan mijn zijde had geschaard.”
Emilio knarsetandde opstandig, maar zweeg. De Nechoir vervolgde smalend: “Je hebt jouw keuzes lang geleden gemaakt, en ik de mijne. Je popje gaat morgen naar de Donjon. Ik stel voor dat je vroeg genoeg opstaat om haar uit te wuiven.” Emilio keerde zich met een ruk om en keek hem briesend aan.
De Nechoirs blik werd demonisch. “Zeg het me... zeg me eens wat je wilt doen voordat mijn mannen je de kop inslaan?” Emilio grauwde: “Loop naar de hel.” De Nechoir keek hem spottend aan. “Dat lijkt me weinig waarschijnlijk.” De Nechoir keerde zich om en begon weg te lopen. Dan bedacht hij zich en keek even over zijn schouder om naar Emilio. “Eén ding zou ik wel willen weten... Heb je ‘hem’ nu ook gevonden?” Emilio keek zijn vader niet aan. “Natuurlijk niet,” bromde hij.
4. De volgende ochtend werd Catherina uit haar kamer gehaald door soldaten en op een kar gezet. Jean-Filip kreeg geeneens meer de kans om afscheid van haar te nemen en Emilio zag haar slechts een ogenblik voordat ze de burcht verliet. De Nechoirs zoon keek haar donker na en moest de kar en de tien soldaten gelaten laten vertrekken.
Of de jonge vrouw er zelf door van slag was, liet ze nauwelijks uitschijnen. Ze zat rustig op de bank van de kar en keek naar het landschap terwijl ze op weg naar de Donjon gingen. Het leek haar niet te kunnen raken dat de Donjon een plek was waar niemand van terugkwam…
Een van de soldaten die mee in de kar zat - degene die ze James noemden - vroeg zich af wat een vrouw kon bezielen om haar kalmte te bewaren in het aanschijn van de foltertoren. Ze moest toch weten dat ze er het leven zou laten? Dacht ze soms dat ze nog kon ontsnappen? Enkel Catherina kende het antwoord. Ze dacht aan de witte vrouw bij wie Griffith was opgegroeid en die haar had verteld dat ze elkaar zouden terugzien…
“Wat is uw naam?” vroeg James toen ze de vallei van de Hoogheuvels ingingen. Catherina keek hem even aan en glimlachte, maar antwoordde niet. De jongen aarzelde. “…het spijt me van wat er met uw man is gebeurd…” Catherina keek mistroostig terug naar het landschap. Ze wist nog wie James was. Ze herinnerde zich dat hij indertijd haar en Thomas had laten ontsnappen uit het woud. Ze wist ook nog dat het James was die toen samen met Neyrelles koetsier in de kloof was afgedaald om te kijken of Griffith echt dood was. Het leek allemaal zo lang geleden te zijn nu.
In gedachten verzonken gleed het landschap aan haar voorbij. Ze rekte zich wat en zette even haar handen in haar rug. Blijkbaar deed het gewicht van haar kleintje pijn, maar toch liet ze er niks van blijken. Ze zag er wat bleker uit dan anders, maar voor de rest leek ze het geschommel van de kar ondanks haar toestand goed te verdragen.
James bood Catherina wat te drinken aan en Catherina nam zijn waterzak dankbaar aan. “Voelt u zich wel goed?” vroeg de jonge soldaat want hij vond dat ze er grauw uit begon te zien. Catherina moest toegeven dat ze zich inderdaad niet meer zo fit voelde als tijdens het begin van de rit. Ze schudde het hoofd en tastte onbewust naar haar buik.
James wou iets vragen toen plots een lawine van kiezels naar beneden kwam. James greep Catherina haastig vast want het was niet onmiddellijk duidelijk wat er gebeurde. Ook de paarden schrokken van de lawine en begonnen te steigeren. Gelukkig greep de bestuurder van de kar onmiddellijk in. Sakkerend trok hij aan de teugels tot de paarden waren gekalmeerd, want anders waren ze zeker op hol geslagen.
James liet Catherina terug los en zag dan dat de soldaten om hen heen hun wapens hadden gegrepen. Ze waren omhoog aan het turen, op zoek naar een reden voor de lawine. James legde zijn hand ook op de kolf van zijn pistool. De lawine kon uiteraard toeval zijn geweest, maar het was niet uitgesloten dat er zich mensen in de buurt bevonden.
Als het mensen waren dan stelde zich uiteraard de vraag of het een toevallige streekbewoner was of een rebel. Normaal gezien kwamen de rebellen niet in deze regio, maar daarom was het nog niet uitgesloten. De rebellen hadden het voorzien op alles dat met De Nechoir te maken had, dus zelfs een kleine legereenheid als zij waren een mogelijk doelwit.
James vroeg zich af wat hij zou doen als ze zouden worden aangevallen. Normaal gezien probeerde hij zich buiten elk gevecht te houden. Hij hield er immers niet van om te vechten. In extreme omstandigheden zou hij zelfs vluchten. Maar hij kon toch niet het meisje achterlaten, of wel?
Hij zou er al snel achter komen, want op het ogenblik dat ze dachten dat het loos alarm was, brak plots de hel los. Ineens werden ze van een kant bestookt met vuurwapens. De al schichtige paarden steigerden en sommige ruiters werden afgeworpen.
James begreep onmiddellijk dat ze in een val waren gelopen en wachtte geen seconde af. Hij sprong van de kar af en trok Catherina snel achter zich aan, de andere kant op. De kapitein van de soldaten gaf een schreeuw toen hij het zag, maar had op dat moment wel betere dingen te doen dan een deserteur achterna te gaan. De soldaten moesten zich snel verbergen achter de kar wilden ze niet omver geschoten worden.
James en Catherina probeerden zo goed als mogelijk op de rollende kiezels naar boven te geraken. Ze hadden het gevecht links van hen gelaten en niemand leek zich om hen te bekommeren. Tot plots een afgedwaalde rebel tegenover hen kwam te staan. Verrast keken ze elkaar even aan. James trok snel zijn zwaard en ze vielen elkaar aan. Met wat gezwaai van de armen en gewiegel van de benen begonnen ze met elkaar te vechten tot de rebel plots zijn evenwicht verloor. De rebel donderde tegen James aan en James’ zwaard vloog uit zijn hand.
Gelukkig realiseerde James zich op dat moment dat je normaal gezien je vijand niet opvangt als hij struikelt. James maakte een kwartdraai en de rebel rolde de helling af. James haalde opgelucht adem en klauterde naar Catherina toe.
De jonge vrouw zat op handen en knieën en leek niks van de worsteling te hebben gezien. James zag dat ze haar buik vasthield en toen hij naar haar verkrampte gezicht keek, ging er een belletje rinkelen. “O nee, niet nu,” zei hij met een kreun terwijl hij Catherina vastgreep. “Kun je nog mee naar boven geraken?” Catherina knikte, zij het niet met overtuiging. Ze liet zich door de jonge soldaat de moeilijke helling opsleuren.
Boven was er een wirwar van uitgeslepen gangen in het massief. James had gehoopt dat ze zich daar in konden verschuilen tot de rebellen verdwenen waren, maar zoals het er naar uitzag, zouden ze zich niet ver in het massief kunnen begeven. Catherina deed haar best, maar haar knieën begaven het voortdurend en James moest haar telkens recht slepen.
Zodra ze in het massief zaten, liet Catherina zich vallen en gebaarde ze dat ze niet meer verder kon. Ze legde zich op haar rug en klemde de tanden op elkaar om niet te hoeven schreeuwen. Zenuwachtig bleef James even bij haar staan want hij wist niet wat er verder moest gebeuren. Dan knielde hij neer en zei half hysterisch: “Wat moet ik doen? Zeg me wat ik moet doen?” Catherina verging van de pijn en greep hem bij de kraag vast. Geschrokken sloeg hij zijn armen om haar heen tot de pijn wat overging. Catherina haalde terug adem en legde zich hijgend tegen de jongen aan.
Een tijd lang was Catherina kalm en dan begonnen de weeën terug. Even panikeerde James, maar na een tijd verdween de pijn weer. James begon te begrijpen dat dit misschien een onderdeel was van de bevalling. Maar onderdeel of niet, de pijn was verschrikkelijk. Twee uur lang zwoegde Catherina en nog steeds leek het alsof de bevalling nog niet verder was gevorderd. James kon het bijna niet aan om haar zo te zien lijden. Hij had er alles om gegeven als ze de pijn gewoon had kunnen uitschreeuwen, maar zolang de rebellen of de soldaten op zoek naar hen waren, was dat niet mogelijk.
En plots hoorden ze een echo, onverstaanbaar, maar zowel Catherina als James verstijfden. Angstig kneep Catherina in James’ hand want ze voelde de pijn in alle hevigheid opzetten. Ze was bang dat ze het niet meer kon uithouden nu het het meest nodig was.
De roep klonk nu dichterbij, bijna verstaanbaar, alsof het woorden waren. Het werd weer een tijdje stil. James kon zien dat Catherina het niet lang meer zou kunnen volhouden. Hij hield haar nog steviger vast. De stem klonk opnieuw, een schreeuw die botste op alle wanden, maar eindelijk zijn weg vond tot bij hen. “Catherinaaaaaaa!”
En Catherina schreeuwde het uit, de pijn, de vermoeidheid, het verlangen.
Iemand in het plateau hield zijn adem in en riep dan hoopvol: “Catherina!” en dan stommelde een man op hen. Even bleef de man verbouwereerd op hen neerkijken tot hij begreep wat er aan de hand was. “G-Griffith,” hijgde Catherina en de zwarte man viel op zijn knieën naast haar neer. “Cath…”
Griffith rukte zijn helm van zijn hoofd en keek onthutst op haar neer. Catherina gaf weer een kreet van pijn en geschrokken ging hij achter haar zitten. James van zijn kant stond ontnuchterd op en keek naar de zwarte man alsof hij zijn ogen niet kon geloven. Hij had hem vrijwel onmiddellijk herkend, net als zij, maar kon nauwelijks geloven dat hij naar een man van vlees en bloed keek.
Hij had die val overleefd…
James herinnerde zich nog hoe de zwarte man naar achter was gestapt en zich in de diepte had gestort. Hij had natuurlijk geweten dat de zwarte man niet dood was omdat hij later, samen met de koetsier van Neyrelle, in de kloof was afgedaald. Ze hadden gezien dat een aantal struiken zijn val hadden gebroken en dat hij nog zwak ademhaalde. Zowel James als Neyrelles koetsier dachten dat hij niet lang te leven meer had. Hij had wellicht elk bot in zijn lichaam gebroken en was op sterven na dood.
Op dat moment was vreemd genoeg de Witte Heks komen opdagen. De vrouw was naar de kloof gekomen alsof ze had verwacht er de zwarte man te vinden. Ze zei tegen James en de koetsier dat ze niet moesten blijven en dat zij wel voor hem zou zorgen. Ze mochten alleen nooit tegen iemand zeggen dat de zwarte man nog leefde, want anders zou De Nechoir hem komen zoeken en afmaken.
James had geen problemen met die belofte. Hij kon zien in welke toestand de zwarte man was en hij had hem geen dag meer te leven gegeven. Maar blijkbaar was de man toch niet gestorven en was hij zelfs volledig van die val hersteld. James vroeg zich af of hij soms onsterfelijk was.
Griffith Woolf keek met een ruk naar hem op en zei woest: “Sta daar toch niet te staan! Ga hulp halen! Er is een kruidenvrouw bij de mannen hier beneden!”
Als de jonge soldaat er op dat ogenblik nog niet zeker van was geweest dat de zwarte man echt was, dan wist hij het nu wel. Hij wachtte niet tot de zwarte man hem de huid vol zou schelden en repte zich weg. Catherina perste de ogen dicht. “Rustig,” fluisterde Griffith haar kalmerend toe en ze klemde de tanden op elkaar.
Dan haalde ze weer hijgend adem. “G… Griffith… Griffith?” “Ja, ik ben het… Rustig maar… Straks is de Witte Heks er.” “Jij was… jij was…,” hijgde ze. “Het is in orde,” zei hij, “alles komt in orde. De Witte Heks was ons achterna gekomen. Ze heeft me naar haar huis gebracht en me genezen…” Ze kreunde. Hij streelde haar natte haar en suste haar. Ze schreeuwde het echter uit en rukte en schreeuwde zodat hij haast moeite had haar in bedwang te houden.
“Je had het me beloofd! Je zou me nooit meer in de steek laten!”
Geschokt hield hij haar vast. “Catherina…”
Maar ze wist waarvoor ze huilde.
“Al die tijd! En nooit liet je iets weten!
Al die tijd liet je me geloven dat je dood was terwijl je wist dat het me kapot zou maken!
Waarom! Waarom heb je me dit aangedaan, Griffith?
Wanneer zal je me geloven als ik zeg dat ik van je hou!”
Ze hijgde verhit. “Waarom blijf je volharden dat ik er beter vanaf ben zonder jou? Je liet me bij Emilio en bij Jean-Filip en je wist dat ze zouden proberen om me je te doen vergeten! Waarom? Waarom! Ik ben het beu tegen jou te vechten!
Beu!
Ik haat je Griffith! Waarom laat je me niet met rust als je het allemaal zo moeilijk vindt!”
De weeën begonnen weer, dus schreeuwde, schreeuwde ze het uit van de pijn. Toen de Witte Heks aan kwam gelopen, riep ze: “Haal het eruit! Ik wil het eruit! Ik wil het eruit!” Griffith liet Catherina met moeite los en stond op toen de Witte Heks hem opzij schoof.
De Witte Heks boog zich over Catherina heen en stelde al vlug vast dat Catherina niet voldoende ontsluiting had. De kruidenvrouw fluisterde wat sussende woorden die leken te werken en vertelde Catherina uit te rusten.
Griffith keek met een mengeling van machteloosheid en woede neer op de vrouw aan zijn voeten. Hij dacht dat zijn weerzien met haar nauwelijks was zoals hij het zich had voorgesteld. Een aantal van zijn mannen kwamen nieuwsgierig kijken en toen hij het zag, zei hij woest dat ze moesten oprotten. Toen hij zich omdraaide en in haar verwijtende ogen keek, besefte hij pas dat ook hij niet gewenst was.
Het duurde nog eens twee uur eer het kind eindelijk geboren werd. Toen het er eindelijk was, begaven Catherina’s krachten het want de bevalling had veel te veel inspanningen gevraagd van haar breekbare lichaam. Een van de rebellen bracht de bewusteloze vrouw voorzichtig naar de kar van de soldaten. De zwarte man nam het kind mee naar beneden waar hij het aan de Witte Heks gaf. Daarna nam hij James vast die nog altijd bij hen was en liet hem opstijgen. Griffith gromde tegen zijn mannen dat ze de Witte Heks moesten begeleiden naar haar huisje en reed dan samen met James de andere richting uit.
5. Emilio zat de hele dag nagelbijtend te wachten op nieuws. Dat duurde nog vrij lang aangezien pas tegen valavond een van de overlevenden van de overval de poorten door kwam strompelen. Dat de Schaduwloper er opnieuw een succesvolle aanslag op had zitten, liep langs de gebruikelijke weg als een lopend vuurtje door de hele burcht. Emilio kon zijn vreugde bijna niet op toen hij hoorde dat Catherina gered was. Hij rende onmiddellijk naar zijn moeder en vertelde haar dan wat er de laatste dagen was gebeurd.
“Ik probeerde overal de rebellen te vinden maar slaagde er niet in,” vertelde hij aan Neyrelle. “Ik gaf het dan maar op en reed op goed geluk langs het huis van de Witte Heks om wat eten te vragen. Ze ontving me vriendelijk en terwijl ik zat te eten, verdween ze even. Toen ze terugkwam had ze een man bij zich en viel ik bijna om van verbazing.
Moeder, ze had Griffith bij zich! Ik was zo blij dat ik wel had kunnen huilen. Griffith vertelde me dat hij wekenlang als voor dood in bed had gelegen, verzorgd door de Witte Heks, en dat hij daarna samen met wat oude soldaten van de Arendsburcht een verzetsgroep had opgericht. Griffith is de Schaduwloper!”
Neyrelle staarde haar zoon aan. “Maar mijn koetsier…” “Nah, de Witte Heks was bij Griffith toen Patrick hem vond. Ze vroeg hem om niks te zeggen en Patrick dacht toch dat Griffith wellicht niet lang meer te leven had.” Neyrelle wist even niet waar ze het had. “Hij leeft…” Emilio straalde. “Ik zei toch dat de Wolven onsterfelijk waren.” “Ik kan het nauwelijks geloven…”
“En ik heb meer goed nieuws,” ging Emilio verder. “Ramirez was bij hem: mijn broertje, levend! Hij is nooit gedood geweest tijdens die overval. Hij had zelfs geen schrammetje! Griffith ontvoerde hem en liet ons gewoon geloven dat hij dood was om Marcos een hak te zetten. Iedereen denkt nu dat Marcos zonder opvolging zit en zijn liedje uitgezongen is. Hemel, moeder, we zullen Ramirez terugzien!
In ieder geval, toen ik Griffith zag, vroeg ik hem om Catherina te helpen. Hij zei dat hij wel een idee had om haar te bevrijden en dat ik het wel zou horen als het hem zou lukken. Hij is er blijkbaar in geslaagd want Catherina zit nu bij de rebellen.”
“Dan is ze gered,” zei Neyrelle opgelucht.
Emilio gaf haar een dikke knipoog. “En bij Griffith…”
6. De Schaduwloper kwam zijn pas bevrijde gevangene niet bezoeken nadat ze uit de vallei naar het huisje van de Witte Heks was overgebracht. Hij stortte zich weer op zijn taken en reed met zijn mannen van de ene uithoek van het land naar de andere om het verzet aan te wakkeren. Maar of het waar was dat zijn taken hem van bij het huisje van de Witte Heks weghielden, wist alleen de zwarte man.
De rebellenleider had er behoorlijk wat verantwoordelijkheden bijgekregen sinds hij met het verzet was gestart. Hij was begonnen met een paar mannen, maar tegenwoordig telde het aantal rebellen meer dan tweehonderd hoofden. Hij was niet langer meer de leider van een stel vrijbuiters, maar het hoofd van een hele organisatie. Dat was wellicht ook een van zijn voornaamste kwaliteiten: dat hij een dozijn mensen even goed in de hand kon houden als een tienvoud daarvan.
Hij had er bovendien ook een neus voor hoe hij zijn mensen moest uitkiezen, wat hij met hen moest doen en hoe hij het moest doen. Hij vergiste zich geen enkele keer in de trouw van zijn manschappen en had zijn eigen methodes om hen aan hem te binden. De laatste die Griffith zo had gerekruteerd, was de soldaat die ze hadden opgepikt tijdens hun recentste overval. De meesten begrepen eerst niet waarom Griffith zoveel vertrouwen stelde in de jonge magere soldaat. James leek niet iemand te zijn die snel ergens warm voor liep. Hij was tegen zijn wil ingelijfd geweest in De Nechoirs leger en sommigen vroegen zich af of het wel zin had om zo iemand dan opnieuw tegen zijn zin in te lijven. De jonge rekruut liet zich niettemin gedwee omvormen tot rebel en bleek uiteindelijk een taaiere aanhanger van de Schaduwloper te zijn dan de meesten hadden gedacht. De jongen volgde Griffith overal en deed dienst als lijfwacht, bode en vertrouweling.
In de tussentijd nam de organisatie van het verzet veel van de zwarte man zijn tijd in beslag. Niemand kon hem dan ook echt verwijten dat hij niet bij de Witte Heks langsging. De Witte Heks wenste dat dat niet zo was. De bevalling was zwaar geweest voor Catherina’s kleine lichaam en zelfs dagen later was de jonge vrouw nog niet hersteld. Catherina leed onder een zware koorts en ondanks de goede zorgen van de Witte Heks kwijnde ze weg.
De jonge vrouw hechtte niet genoeg aan haar bestaan om te blijven leven, dus was er weinig dat de kruidenvrouw voor haar kon doen. Een bezoek van Emilio had daar wellicht veel aan kunnen veranderen, maar de jongen zat vast op de burcht en slaagde er voorlopig niet in om ongezien langs te komen. De Witte Heks probeerde de Schaduwloper te bereiken. Ze zond hem een kleine boodschap, maar het antwoord bleef uit. Het was alsof hij de jonge vrouw in haar sterfbed was vergeten het moment dat ze hem had vervloekt.
Zo slecht het ging met de moeder, zo goed ging het gelukkig met het kind. De Witte Heks deed het nodige om het kleintje gezond te houden en hoewel het niet erg sterk was, werd het elke dag levendiger. De vraag was alleen of het kind een toekomst had, want zelfs al was de Witte Heks zeker dat de moeder van haar kind hield, het viel te betwijfelen of het kind dat ook ooit te weten zou komen.
Wat de vader dacht over het kind zou pas later blijken toen hij dan toch naar haar huisje afzakte. Het gebeurde op een avond dat de Witte Heks terugkwam van een wandeling en in haar keuken de jonge soldaat James vond. De jongen had haar pot met havermoutpap gevonden en was er als een verwilderd berenjong uit aan het eten. Even keek de jongen met wantrouwige ogen op toen de Witte Heks binnenkwam, maar zodra hij haar herkende zette hij zich weer aan het eten. ‘Hij werd veel geslagen,’ dacht de Witte Heks toen ze hem zag zitten en dan dacht ze: ‘Hij kreeg nooit een goed maal’, dus liet ze hem haar avondeten maar oplepelen.
Ze sprak James niet aan, maar liep verder naar de slaapkamers. Ze had immers een vermoeden dat de jonge soldaat niet alleen was gekomen. Ze liep de kinderkamer binnen en zag de zwarte man naast het wiegje van Catherina’s kind staan. De Witte Heks glimlachte en ging aan de andere kant van de wieg staan.
De baby sliep en maakte reutelende geluidjes die het iets aandoenlijk gaven. Griffith luisterde er naar en tilde het kind dan voorzichtig uit de wieg. Hij legde het op zijn arm en wiegde het zachtjes zonder het wakker te maken.
“Het is een schat van een kind, nietwaar?” glimlachte de Witte Heks en hij murmelde verstrooid: “Wat wil je, het is van haar.” Hij keek intens naar het slapende gezichtje, peinzend, bijna alsof hij er niet helemaal aan uit kon. “En wil je haar niet zien?” vroeg de Witte Heks. Even keek hij op, maar hij zei onmiddellijk: “Nee, ik kan het niet.” “Waarom niet?” vroeg de Witte Heks. De zwarte man antwoordde niet.
“Denk je dat het van jou is?” vroeg de Witte Heks dan. “Nee,” zei hij, “ik kan niet… Nee, ik vrees dat het van een van de soldaten is toen ze ons in het woud vonden.” “Maar desondanks accepteer je het?” Hij sloot de ogen. “Het is van haar,” herhaalde hij, “als ze het wil - als - dan zal ik het even graag omarmen als haar.” “En denk je dat zij het wil?” Hij aarzelde. “Ik weet het niet…”
De Witte Heks hield haar hoofd schuin, glimlachend. “Waarom wil je haar niet zien?” Griffith opende zijn mond en sloot hem weer. Hij wist dat hij eerlijk met haar kon zijn, dus probeerde hij de waarheid zo goed mogelijk weer te geven. “Ze verwijt me iets…” De Witte Heks zette zich neer op een stoel en Griffith verlegde het kind op zijn arm. “Ik had beloofd haar nooit meer in de steek te laten en ik heb het toch gedaan… Ze verwijt me niet dat ik haar probeerde te redden in het woud en ik haar daarom achterliet. Ze verwijt me dat ik haar daarna in de steek heb gelaten... Ik vrees dat ze gelijk heeft. Ik vrees dat ze het beter heeft begrepen dan ikzelf …
Ik herinner me dat we ooit eens spraken over het verhaal van Raul de Vervloekte. Ik zei dat dat het een verhaal was van een man die bang was zijn liefde te verscheuren. En dat was de waarheid want telkens ze me zag op het hertogelijke slot gruwde ze van me omdat ze Raul zag. Daarop antwoordde ze me echter dat het een verhaal was van een liefde die alles overwint. En lange tijd was ik door die woorden verblind en dacht ik dat ik Griffith was. Maar dan gebeurde het dat ik haar op het schip neersloeg en bijna vermoordde, en dan begreep ik dat ik ondanks alles toch Raul ben.
Ariel, ik kan de wolf in me niet controleren. Als ik van haar blijf houden, zal ik haar op een dag vernietigen.” “Maar door je liefde te ontkennen, zal je haar dan niet nog meer pijn doen?” vroeg de Witte Heks ernstig. Griffith antwoordde: “Ik kan De Nechoir niet verslaan... Catherina heeft me één keer begraven, ik wil niet dat ze dat een tweede keer doet... Ik kan misschien niet stoppen met van haar te houden, maar ik kan het wel proberen.”
“Ze zal al lang daarvoor zijn gestorven,” zei de Witte Heks. Griffith keek met een ruk op en gaf haar een vragende blik. “Dat berichtje dat je me zond…,” begon hij aarzelend en zij knikte. “Ze is sindsdien niet veel beter geworden.”
Griffith keek stil neer op het slapende kind in zijn armen. Voorzichtig legde hij het terug in de wieg en liep dan de kamer uit. Hij ging naar Catherina’s slaapkamer en knielde naast haar neer. Hij raakte haar voorhoofd aan en het was roodgloeiend. Ze zag er magerder en meer uitgeblust uit dan hij zich ooit had kunnen voorstellen. Ze was nog nauwelijks een schim van zichzelf.
Hij perste de lippen even samen en tilde haar dan uit haar bed. Ze opende even haar ogen om hem mijmerend op te nemen en sloot ze dan terug vermoeid. Het was bijna alsof ze de kracht niet meer had om te reageren. Toen Griffith zich omkeerde zag hij de Witte Heks in de deuropening staan. “Een beetje frisse lucht zal haar goed doen,” zei hij onwennig en de Witte Heks knikte. Ze wikkelde Catherina in haar laken en liet de zwarte man naar buiten gaan.
Griffith liep een flink stuk de heide in vooraleer hij op de top van een heuvel bleef staan. Hij hoorde haar ademhalen tegen zijn nek, zachtjes, als een wegstervende zucht.
“Ik hou van je,” fluisterde ze. Hij antwoordde niet, maar ze kon voelen hoe hij zich moest beheersen om haar niet tegen zich aan te drukken. Een traan viel uit haar oog. Ze wenste dat hij toch één keer, al was het maar deze ene keer had willen antwoorden.
“Catherina, wees sterk,” zei hij zacht, “ik wil je niet verliezen.” Ze leek heel klein, heel breekbaar in zijn armen.
“Ik wou dat dat waar was, Griffith, ik wou werkelijk dat dat waar was…”
Ze keek droevig voor zich uit en herinnerde zich al die andere keren dat hij haar in zijn armen had gehouden. “Griffith…” “Ik ben hier,” zei hij sussend. Ze snikte. “Vertel me hoe ik moet stoppen met van je te houden, Griffith,” zei ze, “want ik wil niet meer tegen je vechten…” “Catherina…” “Ik hou van je, maar ik kan niet op tegen je twijfel. Je bent te sterk voor me…” Hij zweeg en keek moedeloos neer op haar gezicht. “Het spijt me… Het spijt me van alles dat ik je heb aangedaan. Ik had je moeten zeggen wat ik dacht. Dat ik nooit van iemand kan houden, dat dat niet aan mijn soort is uitbesteed...”
“Dan is er geen hoop meer voor ons tweeën,” was het enige dat ze zei. Hij zweeg voor langere tijd terwijl hij daarover nadacht. Er was inderdaad geen hoop voor hen. Ze waren te verschillend.
“Catherina, blijf leven,” zei hij nog enkel, “voor je kind,” en dan keerde hij terug naar het huisje van de Witte Heks.
De jonge vrouw werd vanaf dan ook weer wat beter. Het ging in kleine stapjes en de vooruitgang liet zich niet altijd merken, maar ze leek beetje bij beetje te herstellen. De zwarte man keerde niet terug naar het huisje van de Witte Heks, maar stuurde wel af en toe James om te horen hoe het met haar ging. Catherina gaf zelf geen enkele boodschap mee voor de zwarte man. Wel vroeg ze af en toe aan James hoe het met het verzet ging. De jongen vertelde haar op zijn eigen mensenschuwe manier wellicht meer dan een doorsneerebel vermoedde, maar hij wist ook dat hij haar kon vertrouwen. Hij begreep niet volledig wat er tussen zijn meester en Catherina aan de hand was, maar wel dat ze allebei niet wilden dat hun gevoelens in de weg stonden van de Welshe toekomst.
De rebellen bleven De Nechoir bestoken op de gebruikelijke manier. Het volk volgde hun acties met sympathie, terwijl De Nechoir zich mateloos ergerde. De Nechoir had de rebellen nooit onderschat, maar hij werd zich steeds beter bewust van de dreiging die de waaghalzen voor hem vormden. Ze waren zo ongrijpbaar als water en konden niet uitgeroeid worden met represailles. Hun campagnes wakkerden de opstandigheid van het volk aan en ontnamen De Nechoir zijn grootste wapen: angst.
De Nechoir panikeerde niet onmiddellijk, maar wist dat hij goed moest opletten, wilde hij Wails onder controle houden. Hij was nog niet verslagen, verre van zelfs en hij zette alle middelen in om dat te bewijzen. Sommige verzetsspionnen werden gearresteerd en de rebellen verloren daardoor een aantal mannen. Enkele munitiedepots van de rebellen werden verwoest en een paar acties verijdeld. De Nechoir was niet bang van de rebellen en liet ze zien dat zij daar wel reden toe hadden. Het was hard tegen hard en een van beide partijen zou vroeg of laat barsten.
Hoofdstuk 5
1. De Welshe kroonprins Edward had zich tot dan toe afzijdig gehouden van wat er in het zuiden van Wails gebeurde. Hij had altijd tegen De Nechoir gevochten in het noorden en had dan ook nooit vaste voet gekregen in de meer zuidelijke regionen. De rebellen op hun beurt hadden altijd gehandeld op eigen houtje, zonder zich iets van het prinselijke gezag aan te trekken.
De tijd was dan ook aangebroken voor beide partijen om de handen in elkaar te slaan. De Nechoir mocht immers dan wel twee vijanden hebben aan de Schaduwloper en de Welshe kroonprins, zolang ze los van elkaar werkten bleven ze twee vijanden van een kleinere omvang. Als de twee nu hun krachten bundelden, zou De Nechoir tegenover één groot leger komen te staan en zouden hun slaagkansen groter worden.
Het was dan ook niet verwonderlijk dat het kamp van de kroonprins op een dag een boodschap van de Schaduwloper kreeg over een mogelijk bondgenootschap. Hoewel de kroonprins onmiddellijk begreep wat de voordelen waren van zo’n bondgenootschap, ontving hij het bericht met de nodige scepsis. Hij had al veel gehoord over die ‘Schaduwloper’ en eerlijk gezegd vreesde hij voor de populariteit van de man. De kroonprins stond al jarenlang in een zwakke positie en zag de Schaduwloper in de eerste plaats dan ook als een rivaal.
Dat idee was lang niet zo gek aangezien de meeste andere edelen aan zijn kant het ook op zijn troon hadden voorzien. Bovendien lag de gedachte aan het Hooghuis nog vers in het geheugen van de mensen. Als het volk ooit zijn eigen leider mocht kiezen, zou de balans wel eens in het voordeel van de onbekende rebellenleider kunnen slaan.
De kroonprins was anderzijds geen dwaas en besloot dat hij wel een pact zou afsluiten als bleek dat de rebellenleider hem onvoorwaardelijk trouw zou zweren. Hij koos een van zijn generaals uit op wiens oordeel hij het best kon vertrouwen en stuurde hem naar het zuiden om naar de loyaliteit van de Schaduwloper te peilen.
De Generaal, een oude houwdegen die maar met tegenzin zijn makkers aan de frontlinie achterliet, kwam enkele dagen later toe op het afgesproken rendez-vouspunt. James stond hem al op te wachten en bracht hem naar een schuur waar de Schaduwloper op dat ogenblik een bespreking hield met zijn mannen.
James en de Generaal kwamen binnen op een ogenblik dat de vergadering op zijn einde liep. In afwachting bleven ze achteraan de schuur staan. Het gaf de Generaal de tijd om de Schaduwloper op te nemen en een eerste oordeel over hem te vellen.
De Generaal wist onmiddellijk wie de Schaduwloper was toen hij hem hoorde spreken. Hij had nog maar zelden zo’n charismatisch spreker gehoord en begon te begrijpen hoe de man zoveel bezieling kon inspireren.
Waar de Generaal wel van schrok was de leeftijd van de Schaduwloper. De man was een stuk jonger dan hij had verwacht en dat verbaasde hem. De Generaal had evengoed niet veel tijd nodig om te begrijpen dat de ervaring van de zwarte man zijn gebrek aan jaren meer dan voldoende compenseerde.
Toen de bespreking was afgelopen, verdwenen de rebellen even snel als ze wellicht waren verschenen. De Generaal zag de Schaduwloper iets zeggen tegen James en dan verdween ook de zwarte man. De magere jongen kwam naar de Generaal toe en zei dat hij de Schaduwloper op een andere plaats zou ontmoeten. De soldaat en de Generaal gingen terug naar hun paarden en reden een poos door de Welshe bossen. Tenslotte bereikten ze een klein huisje en stapten daar af.
Toen de Generaal het huisje binnenkwam, trof hij de Schaduwloper in een nogal eigenaardige positie aan. De man lag op een bank met een baby tegen zijn opgetrokken knieën en wiegelde met de teentjes van het kind zodat het kleine pretgeluidjes maakte.
De oude vechtjas stond even verloren te draaien in de deuropening en kuchte dan beleefd. Griffith keek hem opgeruimd aan en zette zich recht met de baby in zijn armen. “Het spijt me dat ik James gevraagd heb om u hier via een omweg te brengen. Ik wou eerst even iets anders doen.”
De houwdegen keek naar het kraaiende kind en zei laatdunkend: “Ik zie het.” Griffith leek niet gekrenkt. “Ziet u dit kind hier, Generaal?” De houwdegen kon moeilijk zeggen van niet. “Denkt u dat het hier niet hoort, op deze vergadering?” De oude man slikte een opmerking in en keek Griffith afwachtend aan. Griffith toonde hem de baby. “Dit is de reden waarom u zou moeten vechten, Generaal. Niet omdat u De Nechoir haat, niet omdat u uw prins trouw bent, maar omdat u een toekomst voor deze kinderen wil maken.
Een hele generatie kinderen is opgegroeid met het idee dat Wails een land van oppressie is, geregeerd door degene die toevallig het sterkst is. Maar u hebt nog de tijd voor De Nechoirs komst gekend, dus u weet dat Wails niet zo hoeft te zijn. Het is gemakkelijk een oorlog te voeren uit naam van idealen. Het is echter een stuk moeilijker om te voorkomen dat die oorlog de toekomst slachtoffert.” De zwarte man kuste het kind en gaf het dan aan de witte vrouw in het vertrek.
Griffith kwam nu op de ijzervreter af en schudde zijn hand. “Mijn naam is Griffith. Ik ben blij dat de kroonprins u heeft uitgekozen als zijn afgevaardigde.” En hij nodigde de houwdegen uit om te gaan zitten. “U kent mij?” vroeg de houwdegen en Griffith knikte. “Ze noemen u ‘de Generaal’. U hebt dienst gedaan op de Arendsburcht voordat De Nechoir uw meesteres, Guenevere Woolf, doodde. Ik geloof dat u indertijd gespaard bent gebleven omdat u niet op de burcht aanwezig was toen ze viel.”
De Generaal perste de lippen op elkaar omdat Griffith zijn zwakke plek had weten te vinden. De Generaal had het zichzelf nooit vergeven dat hij zijn meesteres niet had kunnen redden. “Maar dat zijn oude feiten,” vervolgde Griffith, “en iedereen heeft verschillende meesters tegenwoordig. U hebt gekozen voor de vijand van De Nechoir, de kroonprins.” “Ik heb mijn meester niet moeten kiezen,” grauwde de Generaal, “zoals die meeste andere lafaards die mijn meesteres hebben verraden voor een beetje meer macht. Er was er maar één die wist wat hij moest doen toen De Nechoir de macht overnam.”
“Maar of hij dat uit sympathie voor de Wolven deed, weet ik niet,” zei Griffith fijntjes, “ik denk dat hij eerlijk gezegd geen andere keus had dan de vijand te worden van De Nechoir.” De Generaal keek Griffith hard aan. “De Wolven zijn dood. De kroonprins is mijn meester nu. Daar wijk ik niet van af.”
De Generaal had zich voorgenomen zich niet de baas te laten worden door de Schaduwloper, maar hij besefte dat dat intussen al was gebeurd. De leider van de rebellen was behoorlijk gevat, vond de Generaal. Je kon niet zeggen dat hij een groentje was. Even gleden de ogen van de Generaal over het gezicht van de Schaduwloper. Hij zag de bittere trekken en het litteken op diens gezicht en toen hij in die zwarte ogen keek, wist hij dat hij niet eender wie voor zich had.
“Ik zal eerlijk met u zijn,” zei de Generaal dan, “omdat ik vermoed dat u toch al weet wat ik ga zeggen.” Griffith gebaarde dat hij zijn gang moest gaan. “Mijn prins heeft verhalen over u gehoord. Hij weet dat het volk achter u staat en in opstand zou komen als u het maar vroeg. Er gaan zelfs stemmen op van mensen die willen dat u de opvolger wordt van De Nechoir. Zoals ik het zie, is dat perfect mogelijk. U hebt vele vrienden en bent wellicht ook ambitieus. Als de troon u in de schoot werd geworpen, zou u er zeker geen nee tegen zeggen.
Ik ga u niet vragen of die verhalen waar zijn. U wilt dat mijn meester een bondgenootschap met u sluit en bent wellicht bereid om daar voor te liegen. Ik zal er dan ook vanuit gaan dat u een rivaal bent van de kroonprins en iets anders wil ik niet horen.”
Griffith glimlachte en de Generaal begreep op dat ogenblik al dat de zwarte man geen enkele ambitie van die soort koesterde. Toch ging hij verder: “Ik wil dan ook garanties van u dat, als we er in slagen De Nechoir te verjagen, u de prins geen strobreed in de weg zult leggen wanneer hij zijn troon gaat opeisen. Meer nog, ik wil dat u hem steunt in zijn eisen, en onvoorwaardelijk steunt, want met u wint hij ook de stemmen van het volk. Indien ik deze kamer verlaat zonder ervan overtuigd te zijn dat u zich niet aan deze voorwaarden houdt, zal de kroonprins geen verbond met u sluiten en kunt u het alleen uitvechten met De Nechoir.”
Griffith leek zich geen zorgen te maken “Weet u ook hoe ik u kan bewijzen dat ik de kroonprins trouw ben - want laat daar geen twijfel over bestaan: ik steun hem. Ik kan hem inderdaad de hemel beloven om een bondgenootschap met hem te sluiten, maar hoe kan ik hem duidelijk maken dat ik mij daar ook aan zal houden?”
“U zal gepromoveerd worden tot oppermaarschalk van de legers van zijne majesteit en bijgevolg komt u officieel in dienst van de prins. Dat houdt in dat u, nadat De Nechoir is verslagen, ook nog steeds onder zijn bevel staat. Indien u ook maar even de indruk geeft aan de adel of wie dan ook dat u het op de troon hebt voorzien, zal u voor de militaire rechtbank worden gesleept. En het is hopelijk duidelijk dat het tribunaal u tot de dood zal veroordelen.”
Griffith streelde met zijn hand over zijn kin. “Ik zie het. Het is een stuk moeilijker voor een soldaat dan voor een burger te rebelleren tegen zijn meester.” “Precies.” “En denkt uw prins dat dat voor genoeg garanties zorgt? Ik zou niet de eerste legerofficier zijn die een gooi doet naar de macht.” “Misschien,” zei de Generaal, “maar uw titel blijft formeel. U kunt altijd beroep doen op de troepen van de prins om u bij een bepaalde actie bij te staan, maar voor de rest blijft u enkel het commando voeren over uw eigen mannen.” “Ach zo. Een legerofficier zonder leger kan geen coup plegen.” “Precies…”
Griffith knikte instemmend. “Geen probleem. Dat zijn voorwaarden waar ik mee kan leven.” De Generaal had ook niet anders verwacht. Het zou hem erg verbaasd hebben als de zwarte man inderdaad van plan was geweest een coup te plegen. “Zeer goed,” zei de Generaal, “dan zal ik morgen vertrekken om de prins van ons akkoord op de hoogte te brengen.”
“Als u wilt. In de tussentijd kunt u hier blijven logeren. Maar ik zou u wel een vraag willen stellen voor u morgen doorgaat,” zei Griffith. De Generaal knikte hem toe. “Ik wou vragen of u niet bereid bent om voor mij te komen werken eens u uw boodschap hebt afgeleverd.” De Generaal keek hem even bevreemd aan. “Pardon?” “Ik vraag u niet om van kamp te veranderen, Generaal. Zoals u zelf ook wel weet: we werken allemaal voor hetzelfde doel. Maar uw talenten worden verspild daar in het noorden, Generaal, en ik kan iemand als u gebruiken.”
“Mijn diensten aan de prins zijn waardevol genoeg, vind ik. Waarom zou ik me gaan aansluiten bij wat vrijbuiters die alleen in het holst van de nacht buitenkomen?” “Stoort het u dat wij er andere manieren op na houden dan uw soldaten die zich tijdens de dag in het veld laten afslachten, Generaal?” vroeg de Schaduwloper. De Generaal staarde de andere man aan. Hij wist hoe hij iemand moest treffen… “Ik wil alleen maar zeggen,” zei de Generaal beheerst, “dat ik niet zou weten hoe ik iemand als u van dienst kan zijn. Zoals u net hebt opgemerkt: u strijdt een ander soort oorlog dan wij.” “Een oorlog waarbij we niet met open vizier strijden, Generaal?” “U weet even goed als ik dat het grootste deel van uw kracht voortvloeit uit het feit dat niemand u en uw mannen kent.” “Dat is waar,” antwoordde Griffith, “maar tegelijkertijd zijn er maar weinig van mijn mannen die naamloos hoeven te sterven…” De Generaal glimlachte. Hij kon het woordspel van de zwarte man wel appreciëren.
“Heel goed. Stel dat ik om overplaatsing vraag. Wat denkt u dat u dan met een ouwe ijzervreter als mij kan aanvangen? Ik werk bij licht, weet u.” “Inderdaad Generaal,” zei Griffith, “en dat is precies waarom ik u nodig heb.”
De Generaal raakte geïnteresseerd. “Wat is het juist dat u van mij wilt?” Griffith keek opzij naar James. De jongen zat op twee stoelen te slapen en was er zich niet van bewust dat hij ineens het onderwerp van hun gesprek was geworden. “Ik heb ooit eens een oefengevecht met hem gehad. Niks bijzonders. Een vechtpartijtje tussen twee bevriende mensen. Zou je denken. …Die jongen veegde de vloer met me aan. Nu, ik heb altijd geweten dat ik verschrikkelijk ben in een man-tegen-man gevecht. Steek een zwaard in mijn handen en het valt er als vanzelf uit.” De Generaal kon het zich moeilijk voorstellen. “Maar zoals die jongen vecht, vecht geen enkel normaal mens. Ik denk dat van alle mannen die ik onder mijn bevel heb staan, er geen enkele is die hem kan verslaan. En weet je hoe dat komt: omdat hij getraind werd als soldaat voor De Nechoir. Jij hebt veldervaring dus zal je dat ook wel weten. Zijn soldaten zijn gedrilde moordmachines en kunnen overweg met ongeveer elk wapen dat er ooit werd uitgevonden. Zolang mijn manschappen zijn soldaten niet aankunnen, zal De Nechoir dan ook altijd overeind blijven.”
De Generaal fronste het voorhoofd. “Ik had horen zeggen dat jouw mannen, De Nechoirs soldaten anders wel aankonden. Ik dacht toch dat je soms overvallen op hen organiseerde.” “Transporten misschien, konvooien soms. Nooit legereenheden. En we pikken er altijd de lichtste uit. We vallen meestal vanuit de verte aan met pistolen en kruisbogen en proberen lijfgevechten zo veel mogelijk te ontwijken.
Zie je, de meeste van mijn mannen zijn stadsmensen en boeren. Er zitten wel een paar soldaten tussen, maar die zijn lang niet zo doorwinterd als De Nechoirs mannen. We werken in het donker, Generaal, omdat we zo in de pan zouden worden gehakt als we het anders aanpakten.”
“Ik zie het,” zei de Generaal, “en jij wilt dat ik je mannen opleid tot soldaten die zich wel weten te rooien met een pistool in hun handen?” “Begrijp me niet verkeerd,” zei Griffith, “mijn mannen kunnen vechten als ze willen. Guerrillatechnieken zijn handig, maar niet voldoende om een oorlog te beslechten. De manier waarop we nu bezig zijn, heeft alleen maar gevolgen op Wails zelf. De Nechoirs represailles maken nu al burgerslachtoffers en dat is wel het laatste dat ik wil. In een land waar fanatici strijden, zijn degenen die proberen hun dagelijks leven te leiden altijd het slachtoffer. Het doet er niet aan toe ‘dat we het voor hen doen’ als we hen daarmee dwingen zich aan ons aan te passen...
Daarom moet de guerrilla boven water komen. Maar met onze huidige gevechtstraining kunnen we ons niet handhaven. Daarom hebben we iemand nodig die ons kan vertellen hoe we ons als soldaten kunnen gedragen...”
“Goed, laat ik stellen dat ik het doe. Wat zegt me dat je de waarheid vertelt? Wat bewijst me dat je geen soldaten van je mannen wilt proberen maken om andere redenen?” Griffith glimlachte. “Welke andere reden kunt u bedenken? Ik heb altijd geopteerd om De Nechoir te bestrijden op een andere manier dan via een loopgravenoorlog. De Nechoirs macht bestaat uit bureaucratie en het onderdrukken van intellect. Hoe bevecht je dat met wapens? Een groot deel van mijn mannen zijn klerken en dubbelspionnen. We onderscheppen zijn berichten en vervangen zijn ambtenaren door saboteurs zodat zijn administratieve machine wordt afgeremd. De konvooien en transporten die we stelen dienen alleen om zijn organisatie in het honderd te laten lopen. Wat zou ik dan moeten doen met soldaten... tenzij onszelf verdedigen?”
De Generaal wist dat de zwarte man hem een loer aan het draaien was. Hij stond erbij en keek er naar, maar wist niet wat de zwarte man van plan kon zijn. Hij wist alleen dat de Schaduwloper de waarheid sprak, toen hij zei dat hij alleen Wails wilde bevrijden. Voor zover hij wist had de zwarte man gelijk toen hij zei dat hij zijn mensen wilde beschermen.
“Waarom doe je dit allemaal?” zei de Generaal. “Je moet toch weten dat de kroonprins je zonder wroeging opzij zal schuiven van zodra De Nechoir uit de weg is geruimd?” Griffith keek hem ernstig aan. “Ik weet dat er veel aasgieren zijn en dat iedereen zijn eigen agenda heeft, maar ik heb maar één ambitie en dat is dit land bevrijden.” “En mochten we daar ooit in slagen? Wat ga je daarna dan doen?”
“U wilt weten of ik een plaats voor mezelf zie in de politiek van Wails? Ik weet dat de kroonprins het Hooghuis nooit meer zal willen heroprichten en enkel een absolute monarchie wil. Ergens kan ik hem geen ongelijk geven. Het Hooghuis gaat er zogezegd van uit dat alle lagen van de bevolking worden gerepresenteerd. Wie daarin huist kan echter onmogelijk weten wat de stem van de mensen is die hij representeert. Ik heb meer dan eens moeten horen dat het Hooghuis het slachtoffer was van haar eigen bureaucratie. Toch stem ik niet in met de kroonprins om het instituut in zijn geheel af te schaffen. Er zijn andere manieren om welvaart te brengen in een land dat aan de afgrond zit. Ik zou een rol kunnen spelen in de uitwerking van die ideeën, maar dat kan ik alleen met instemming van de persoon die de macht heeft in het land... en dat zou in dat geval de kroonprins zijn...
Momenteel is het mijn eerste prioriteit om De Nechoir van zijn troon te lichten. Welke toekomst er ons daarna ook staat te wachten, ik zweer u dat ik er alleen aan de zijde van de kroonprins aan wil werken... niet als zijn vijand.” De Generaal dacht na. “Ik zie het…” Mijmerend keek hij voor zich uit. “Ik geloof je,” zei hij dan, “en ik zal die mannen van je trainen. Maar eerst wil ik het bondgenootschap bij de prins bevestigen. Daarna keer ik terug.”
2. Op het ogenblik dat de Generaal terugkeerde naar het noorden besloot De Nechoir een zware uitval te doen naar de kroonprins. De Nechoir had vermoed dat er een bondgenootschap tussen de Schaduwloper en de kroonprins op til was. Om te voorkomen dat de twee de kans kregen om hun krachten te bundelen, had De Nechoir dan ook een tegenzet gedaan. Hij had bijna zijn hele leger verzameld en had zich op de stellingen van de kroonprins gegooid. De omvang van de aanval verraste de kroonprins volledig en hij verloor het grootste deel van zijn strijdkrachten. Zelfs in aanmerking genomen dat ook De Nechoir zware verliezen had geleden, was het bijna een wonder dat het leger van de kroonprins niet volledig was uitgevaagd. De stellingen van de kroonprins waren zo verzwakt dat het nog maanden zou duren eer hij van de slag was bekomen.
De Generaal hield niet van de terugval die hij zag toen hij weer in het kamp van de kroonprins kwam. Net als vele anderen had hij gehoopt dat ze samen met de zuidelijke rebellen eindelijk een aanval op De Nechoir konden ondernemen. Maar zoals het er nu voorstond moesten de rebellen al het mogelijke doen om er voor te zorgen dat De Nechoir, de kroonprins geen tweede keer zou kunnen aanvallen. Het leger van De Nechoir was nog altijd te groot voor de Schaduwloper om aan te kunnen, maar de prikacties van de rebellen zorgden er in ieder geval wel voor dat De Nechoir voorlopig niet kon denken aan een nieuwe aanval op de kroonprins.
De Generaal bleef een aantal weken in het noorden om te helpen hun stellingen weer te versterken. Toen hij niet meer nodig was, zakte hij met toestemming van de kroonprins terug af naar het zuiden waar hij de Schaduwloper opzocht.
De rebellen hielden zich op in de Hoogheuvels toen de Generaal daar arriveerde. Via de gebruikelijke weg liet de Schaduwloper, de Generaal opzoeken en hem naar hun geheime schuiloord brengen. Toen de Generaal aankwam in de Hoogheuvels zat de zwarte man net te kijken naar een oefengevecht tussen zijn mannen. De Generaal zag dat de man even kalm was als de laatste keer dat hij hem had gezien. De situatie in het noorden kon hem blijkbaar niet van zijn stuk brengen en de Generaal vroeg zich af of de Schaduwloper dan wel ooit panikeerde.
De Schaduwloper keek op en nodigde de Generaal uit om naast hem te komen zitten. “Dus je bent toch gekomen,” zei Griffith. De Generaal gromde wat. “Ik had mijn woord gegeven dat ik je mannen zou komen opleiden,” zei hij, “maar ik moest nog wat dingen afronden in het noorden. Het is daar een chaos.” “Ik weet het,” zei Griffith. “Ik heb daar mijn eigen informanten. Ze zeggen dat de kroonprins voorlopig genoeg aan zijn hoofd heeft om zich mee bezig te houden.” “Hij probeert zijn hoofd boven water te houden,” stemde de Generaal in en dan: “Hij dankt je omdat je De Nechoirs troepen van zijn voordeur houdt. Hij kan de tijd gebruiken om te recupereren…” Griffith haalde de schouders op. “De Nechoir is nu hoe dan ook verzwakt. Het is een kleine moeite.”
De Generaal zuchtte. “Het is eigenlijk jammer. De Nechoir is nu ook een deel van zijn leger kwijt. Nu het een geschikt moment is om hem aan te vallen, hebben we niet de mannen of het materiaal om het te doen…
Als alleen die Lenionen er maar waren geweest! Die stonden klaar om hun prins te komen bevrijden! Zij hadden de klus kunnen klaren!” “Nee,” zei Griffith, “ze kunnen niet ingrijpen. Ze hebben al genoeg moeite om te voorkomen dat het hele continent in oorlog gaat met Lenion.” “Ik dacht dat daar onderhandelingen over waren geweest?” “Mh, die zijn nog steeds aan de gang. Maar Lenion kan De Nechoir voorlopig niet aanvallen tot dat van de baan is.”
De Generaal schudde het hoofd. “Ik voel me alsof ik tot mijn borst in het water sta, maar me niet kan bukken om er van te drinken.” Griffith glimlachte, de Generaal begreep niet waarom. “Begin nog niet te wanhopen. De Nechoir heeft altijd het meeste aantal mannen in de strijd kunnen inzetten, maar dat betekent nog niet dat we helemaal machteloos zijn. Ik heb lang gewacht op het moment dat De Nechoir verzwakt zou zijn.” “O?” zei de Generaal, “ga jij hem soms nu met je koeienjongens aanvallen? Jullie zijn met te weinig en ik zou niet weten hoe jullie het kunnen aanpakken.” “Wel dan, dan wordt het tijd om u in het spel te betrekken, nietwaar Generaal? Laten we ermee beginnen dat u mijn mannen traint en dan zal ik wel voor de aantallen zorgen.”
Er begon de Generaal iets te dagen. “Je meent het,” zei hij ontnuchterd, “je bent inderdaad van plan De Nechoir aan te pakken. Ben je gek, jongen? Zelfs zoals zijn leger er nu aan toe is, kan je hem nog niet aan.” De Schaduwloper leek niet op te kijken van die opmerking. “Het is het proberen waard…” De Generaal verbaasde zich over de sereniteit van de man. “Heb je soms een plan? Een onfeilbaar plan?” “Een plan ja,” zei Griffith, “onfeilbaar niet. Ik zal het je later wel uitleggen. Zorg jij maar eerst dat ik mijn ‘soldaten’ heb, dan komt de rest wel vanzelf.”
De Generaal keek weer naar de oefenende mannen voor hem. James had zowat iedereen gevloerd en maakte zich gereed voor een laatste oefenwedstrijd met een van de rebellen. De jonge soldaat was een natuurtalent met het zwaard, zag de Generaal. Dus wat dat betrof had de zwarte man blijkbaar gelijk: dat kleintje kon vechten, en hoe.
“Die jongen,” zei de Generaal, “als hij voor De Nechoir werkte, hoe heb je hem dan kunnen overtuigen om jouw kant te kiezen? De meeste van De Nechoirs manschappen zijn hem erg trouw.” “De Nechoir biedt zijn mannen geld aan, en ik niet, bedoel je?” “Ondanks alle nobele bedoelingen moet een rebel ook iets hebben dat het loont om voor te vechten,” zei de Generaal, “en als ze willen vechten tegen De Nechoir konden ze het beter doen bij de kroonprins. Die heeft meer middelen om in de strijd te gooien. Dus waarmee koop jij de trouw van je mannen?”
“Ik koop hun trouw niet. Ik luister naar hun harten en biedt hun aan wat ze willen: hoop op bevrijding. De kroonprins heeft hen dat nog nooit aangeboden.” De Generaal knikte. “En waarom volgen ze jou? Ik heb deze mannen nu al eens kunnen observeren en ik moet zeggen dat ze je erg trouw zijn. Zelfs dat joch daar zou je tot in de dood volgen.” Griffith haalde de schouders op. “Blijkbaar was ik de enige in de buurt die ze konden volgen. Er was niemand anders om zijn kandidatuur te stellen.”
De Generaal dacht niet dat het zo simpel was, maar ging er niet meer verder op in. Het was lang geleden dat de Welshen nog eens iemand hadden gehad waarin ze konden geloven. Het was dus voor de Generaal geen echte verrassing dat de Schaduwloper zoveel volgelingen had. In een zekere zin deed de man naast hem, hem denken aan zijn vroegere meesteres, Guenevere Woolf. Zij was ook de ziel en inspiratie geweest van het Welshe volk en naast haar was de Welshe koning verbleekt.
De Generaal kon zich nog die momenten voor de geest halen dat zijn meesteres in het Hooghuis een of andere rede hield. Ze was altijd overtuigender geweest dan andere oratoren, had altijd meer mensen op haar hand gehad. De Welshe koning was natuurlijk degene die de wetten moest bekrachtigen, maar niemand had ooit zo naar hem geluisterd als naar Guenevere Woolf. De Schaduwloper leek die gave ook te hebben. Hij had een enorm overtuigingsvermogen en leek heel zelfzeker. Die keer dat de Generaal hem had zien spreken in de schuur had hij onmiddellijk gedacht aan zijn vroegere meesteres. Het was niet moeilijk te geloven dat zijn mannen hem overal en altijd zouden volgen waar hij ook ging.
Toen het oefenkamp afgelopen was, nam de Schaduwloper, de Generaal terug mee naar het huisje waar ze elkaar de eerste keer hadden ontmoet. Hij liet zich vertellen dat ze hun vergaderingen niet altijd hier inlegden, maar dat het huisje van de Witte Heks wel een van de veiligste plaatsen in het land was. “De Nechoir houdt niet erg van de Witte Heks,” zei Griffith. “Hij is bang dat ze een vloek over hem zou uitspreken, dus houdt hij zijn soldaten hier zo veel mogelijk uit de buurt.” De Generaal dacht niet dat De Nechoir zo bijgelovig was - tenslotte had hij de legende van de Wolven ook aangevallen - maar hij kon zich niet indenken dat de zwarte man daarover ging liegen, dus zweeg hij.
Toen ze binnengingen, zag de Generaal dat niet alleen de Witte Heks aanwezig was. Het kind dat hij de vorige keer had gezien, lag nu in de armen van wat hij vermoedde de moeder te zijn. Bij haar stond een jonge man met een zuiders uiterlijk. Ze waren aan het praten, maar toen de zuiderse jongen hen zag binnenkomen, liep hij met een glunderend gezicht naar de zwarte man toe. “Griffith!” “Emilio…” De twee mannen omhelsden elkaar en klopten op elkaars rug.
“Dit is mijn bloedbroeder, Emilio,” vertelde de zwarte man aan de Generaal, “we groeiden samen op.” De Generaal schudde beleefd Emilios hand en vroeg zich af waarom dat gezicht hem zo bekend voorkwam. “Zit,” zei de Schaduwloper dan en de drie mannen gingen rond de tafel zitten. De jonge moeder verdween met haar kind, wellicht om te voorkomen dat het kleintje van hun stemmen wakker zou worden.
“Emilio,” zei Griffith, “blij je te zien, het is lang geleden.” “Ik dacht dat het tijd werd je eens te bezoeken,” zei Emilio, “en nu met alle commotie in het noorden, laat mijn vader niet meer zo erg op me letten.” “Dat is maar goed ook. Ik zou je iets aandoen als je onze schuilplaats hier zou verraden, om niet te spreken van Catherina’s schuilplaats.” “Ik kon het niet laten! Ik moest je zien! En ik moest Catherina zien…” De jonge man aarzelde en zei dan: “Ze ziet er vrij zwak uit, weet je. Heeft ze er altijd al zo uitgezien sinds de bevalling?”
De Generaal merkte direct dat de zwarte man ineens niet meer zo happig was met antwoorden. “Ze is al wat beter, maar ik weet niet of ze nog ooit de oude zal worden. Ze is… Ze heeft veel meegemaakt het laatste jaar.” “Ik had gedacht dat ze bij jou wat zou opfleuren,” mijmerde Emilio.
De zwarte man wist niet wat antwoorden. Hij haalde eens diep adem en veranderde van onderwerp. “Hoe gaat het met Jean-Filip?” “Hij mokt,” knipoogde Emilio. “Hij had vast niet gedacht dat het zo lang zou duren eer de Bethune hem kwam bevrijden. Ik kan het hem niet kwalijk nemen. Ik zou ook teleurgesteld zijn als ik zo lang gevangen zat.” “Jean-Filip?” vroeg de Generaal, “is dat niet de kroonprins van Lenion?” “Ja,” antwoordde Emilio, “hij zit bij ons op de burcht.” “De burcht? Je bedoelt… het Arendsnest? En wie bent u dan juist.”
Emilio wisselde een blik met Griffith. De zwarte man knikte. “Ik ben Emilio De Nechoir, Marcos’ zoon.” De Generaal zette grote ogen op, maar zei niks. Hij wist dat De Nechoirs oudste zoon hem afvallig was, maar hij had niet gedacht dat de Schaduwloper hem kende. “En ik veronderstel dat u de Generaal bent?” vroeg Emilio. “Catherina vertelde me dat u Griffiths mannen onder handen ging nemen.” “Ja, dat is de bedoeling, zelfs al begrijp ik nog steeds niet wat het nut is.” “Daarover gaan we nu spreken,” zei Griffith kalm. “Emilio, je bent welkom om te blijven luisteren.” “Ik ben een en al oor…”
De Schaduwloper begon zacht te spreken. Hij zei dat het juiste tijdstip was aangebroken om een einde te maken aan De Nechoirs rijk. De Nechoir was verzwakt door maandenlange acties en door zijn aanval op de kroonprins. Hij regeerde nog steeds met ijzeren hand, maar hij had vele mannen, veel materiaal verloren. Het volk had genoeg gekregen van het juk van De Nechoir. Het geloofde niet meer in de onoverwinnelijkheid van De Nechoir en had slechts één woord nodig om met zijn tirannie komaf te maken. Het voorbije jaar was Wails rijp geworden om zich van De Nechoir te bevrijden.
De Nechoir stond op een tweesprong tussen twee wegen: één bergaf, één bergop. Als De Nechoir de kans kreeg te herstellen van zijn wonden, zou hij ervoor zorgen dat hij daarna nooit meer zwak zou worden. Als ze daarentegen nu al hun krachten zouden verzamelen en De Nechoir zouden aanvallen, was er een kans dat ze hem konden overwinnen.
Het zou een risico zijn. Het viel niet na te gaan hoe sterk De Nechoir nog was op dit moment en of ze wel konden slagen. Maar als ze nu niks deden, dan zouden ze nooit meer iets kunnen doen. Dan zat de kans erin dat ze pas over tien jaar weer sterk genoeg waren om De Nechoir aan te pakken.
Dat was te lang, zei de Schaduwloper. In die tijd kon er al van alles veranderd zijn. De Nechoir zou een opvolger kunnen hebben vinden, hij kon zijn leger weer hebben aangesterkt en de tirannie zou voortduren. “Dit is het moment,” zei Griffith, “hier en nu. En anders nooit.”
Ze waren niet met velen, zei de Schaduwloper dan. De troepen van de kroonprins zaten vast in het noorden en de kroonprins kon geen van zijn mannen missen. Dus bleven er enkel de rebellen om te reageren. Maar hun aantal was klein.
Ze zouden dus een plan moeten opstellen om De Nechoir te verschalken. En daarvoor zouden ze hulp nodig hebben, van de mensen in de steden en die van het platteland. Ze zouden dan ook grootscheeps moeten beginnen ronselen.
De Nechoir had de meeste van zijn troepen nu in het noorden. Ze belegerden de kroonprins aan zijn linies en zouden zich er niet aan verwachten dat een grote troepenmacht, al bestond die maar uit burgers, hen van achteren zou aanvallen.
Ze konden natuurlijk niet met de borst bloot op hen afgaan. Ze zouden De Nechoirs soldaten aanvallen op een terrein waar zij en niet De Nechoir de meester was zoals een moeras of een bos. Ze zouden het terrein klaarmaken op zulk een manier dat de soldaten klem zouden komen te zitten tussen de aanvallende troepenmacht van de kroonprins en de linies van de rebellen. De Nechoirs mannen konden de soldaten van de kroonprins immers aan en een georganiseerde militie van rebellen misschien ook. Als de rebellen hen echter konden lokken naar een terrein waar ze een open schietschijf waren, zouden De Nechoirs soldaten voor eens en voor altijd worden uitgewist.
Het plan bestond eruit dat de kroonprins een schijnaanval zou inzetten en De Nechoirs soldaten zou lokken naar een vooraf uitgekozen terrein. De rebellen zouden daar op de soldaten wachten. Griffith had al een idee waar ze die confrontatie konden laten plaatsvinden: ergens in het gebied van een baron, vlak tegen de gevechtslinie van de kroonprins. Ze zouden het gebied blank zetten. De Nechoirs soldaten zouden vast komen te zitten tussen twee stromen en zouden er enkel uit geraken als ze langs de rebellen kwamen. De kroonprins zou het werk afmaken. Het enige dat ze moesten doen was genoeg mensen optrommelen om mee te doen, en om het geheim te houden, vooral dat.
De Generaal twijfelde er geen moment aan dat de Schaduwloper er in zou slagen genoeg mensen voor zijn plannen te werven. Hij kon zelfs stenen doen bewegen met zijn toespraken, dus daar knelde het schoentje niet. Evenmin zag hij er een probleem in om die ongetrainde meute te laten doen wat hij wou. Hij wist uit ervaring dat een sterke hand zelfs burgers in gehoorzame soldaten kon doen veranderen. Maar hij geloofde niet in het plan zelf. Het was te ruw, te afhankelijk van vertrouwen. Maar Griffith glimlachte zijn angst weg en zei dat hij wist wat hij deed.
Griffith nam de Generaal de volgende dag mee uit rijden. Hij legde zijn plan beter uit. De Generaal wees de zwarte man op de fouten ervan, maar Griffith weerlegde al zijn bezwaren. “Je plan is uitvoerbaar,” zei de Generaal, “maar waarom neem je het risico er zoveel mensen bij te betrekken? Je moet toch weten dat de eerste de beste een overloper kan zijn?” “Dan zullen we er maar voor moeten zorgen dat niemand ons verraadt,” zei de zwarte man eenvoudig.
De Generaal was geïrriteerd door die eenduidige kijk. Dat leek helemaal niks te zijn voor een man als de Schaduwloper. “Waarom vertrouw je op gewone burgers om je te helpen? Je weet even goed als ik dat je burgers niet met dezelfde discipline tot zwijgplicht kunt dwingen als soldaten.” “Ik dacht dat de kroonprins me had ingelijfd om het volk op zijn hand te krijgen? Wel, ik zorg er toch voor dat hij ze kan inzetten in zijn oorlog?” De Generaal staarde hem aan. “Je meent het...” “Natuurlijk meen ik het.”
Plots begon het de Generaal te dagen. “Er was nog een andere reden, nietwaar, waarom je wou dat ik me bij je voegde? Je hebt nog een eigen agenda ook. Ik had het kunnen weten vanaf het ogenblik dat je je plannen uit de doeken begon te doen. Je hebt een pokergezicht, Schaduwloper. Je koos mij voor nog een andere reden dan voor het opleiden van je mannen. Is het omdat ik iets weet dat andere generaals niet weten? Of omdat ik iets heb dat je niet wilt dat de kroonprins heeft?”
Griffith keek hem rustig aan. “Ik vraag je niet je meester te verraden. Je hebt hem trouw gezworen en ik wil niet dat je hem zou beliegen.” “Nee, misschien niet, maar het doet me wel een paar vragen stellen... Waarom die aanval op De Nechoir? Waarom heb je mij daarvoor nodig? Wat is het dat je wilt?”
“Wil je dat ik daar op antwoord?” “Ja,” zei de Generaal. Griffith keek hem doordringend aan. “Ik wil De Nechoir,” zei hij. De Generaal schudde het hoofd. “Wat bedoel je daar juist mee: ‘ik wil De Nechoir’?” “Precies wat ik zeg: ik wil De Nechoir.” De Generaal dacht even na. “Je bedoelt... Je wilt hem doden?” “Exact.” De Generaal keek hem aan alsof hij gek was. “Dat kan je niet. De Nechoir kan niet gedood worden, alleen verslagen of verjaagd worden.” Griffiths ogen boorden zich in die van de Generaal. “Dan is het dat waar ik voor zal zorgen en jij bent de enige die me ermee kan helpen.”
En dan begon hij uit te leggen waarom hij de aanval in het noorden plande en waarom hij de vroegere generaal van Guenevere Woolf nodig had.
3. Eens de Generaal wist wat Griffiths plannen waren, gingen ze elk aan de slag. De Generaal trainde Griffiths mannen en Griffith ging mensen ronselen in de dorpen en de steden. Elke twee dagen vergaderden de rebellen en bespraken ze Griffiths plannen. De stedelingen en de dorpelingen kregen een aparte uitleg in kleine groepen. Griffith organiseerde het zo dat iedereen wist waar hij moest zijn en wat hij moest doen, maar niemand kende het grote plaatje. Daardoor was er weinig kans dat De Nechoir ooit meer dan geruchten zou horen en zou begrijpen wat er aan de hand was.
De meeste besprekingen gingen door op het kasteel van de baron op wiens terrein de slag zou doorgaan. Er was wat overtuigingskracht nodig geweest om de man in te schakelen. Hij was immers doodsbenauwd voor wat De Nechoir met hem zou doen als die hoorde dat hij de rebellen steunde. Maar toen Griffith hem vertelde dat wat hij met hem zou doen tien keer erger zou zijn, verwelkomde hij hen met open armen.
Voorlopig ging alles volgens schema. Griffith wist voldoende mensen te ronselen om zijn plannen uit te voeren. Natuurlijk lekte het uit dat de Schaduwloper iets van plan was, maar dat was onvermijdelijk en De Nechoir wist daarom nog niet noodzakelijk wat hij van zin was. Daarvoor was Griffith veel te gehaaid.
De Generaal kon er nauwelijks bij hoe de Schaduwloper, De Nechoir bespeelde. De Generaal had altijd gedacht dat De Nechoir een geest vol vreemde kronkels had en dat hij daardoor onvoorspelbaar was voor zijn tegenstanders. Griffith had echter de gave te kunnen voorzien wat er in De Nechoirs hoofd omging en draaide hem een rad voor ogen.
Vleiend was het natuurlijk niet, maar voor de rebellen was Griffiths inzicht in De Nechoirs hoofd levensnoodzakelijk. Het was de enige manier om die gevaarlijke gek steeds een stap voor te blijven. Het was ook door Griffiths kennis van De Nechoir dat de Generaal begon te begrijpen dat er meer aan de hand was tussen die twee mannen. Hij vroeg zich dikwijls af waarom Griffith zo op De Nechoir was gefocust. De Generaal had soms het gevoel dat het antwoord vlak onder zijn neus lag, maar voorlopig zag hij het niet en liet hij het er dan ook bij.
De Generaal had er geen idee van of het plan van de zwarte man ooit zou lukken. Hij had geen goed oog in sommige delen ervan en soms vreesde hij voor het ergste. Waar hij zich wellicht nog het meeste zorgen over maakte, was dat Griffith zich mee in de strijd wou gooien. Hij was niet slecht met het pistool en al bij al nog niet zo’n ramp met andere wapens zoals hij beweerde, maar de Generaal begreep niet waarom hij tot elke prijs wou meedoen aan de laatste slag. Voor de Generaal was Griffith immers meer dan gewoon een leider. Voor hem was hij het symbool voor hun strijd en ook de enige die het kon opnemen tegen De Nechoir. Mochten de rebellen mislukken en Griffith zou omkomen, dan was er niemand meer in wie het Welshe volk kon geloven om hen te leiden.
Griffith liet zich evengoed niet op andere gedachten brengen. “Ik moet aanwezig zijn als het gebeurt,” grauwde de zwarte man op een keer tegen de Generaal. “En waarom dat?” had de Generaal even hard geantwoord. De zwarte man had hem met zijn duistere ogen aangekeken en had geantwoord: “Omdat ik De Nechoir dood wil! Omdat ik mijn wraak wil hebben…”
De Generaal schrok van Griffiths hevige reactie. “Die dag,” had de zwarte man donker gezegd, “als we hem aanvallen, zal een van ons beiden moeten sterven en dan zal het voor eens en voor altijd bepaald worden wie de meester van de Arendsburcht is.”
Op dat ogenblik had de Generaal begrepen wie Griffith was.
4. Marcos De Nechoir zat rustig op zijn stoel te wachten en rookte zijn cigarillo. Hij dacht aan de zwarte man waarvan hij nooit echt had geloofd dat hij dood was. Hij dacht aan de moeder die hij zonder veel problemen uit de weg had geruimd, de echtgenoot die voor De Nechoir niks betekende. Die man was niks zoals de vrouw geweest. De echtgenoot hield het kind altijd in zijn armen alsof hij zelf een kind was, zo opgewonden was hij geweest. Maar de vrouw, dat was een vrouw geweest waar je rekening mee moest houden.
En nu was de zoon terug, de jongen die in alles volledig op de moeder leek. De Nechoir kon zich nog altijd de haat in de ogen van de jongen herinneren, en in die haat soms de moeder.
Soms vroeg De Nechoir zich af of hij die jongen wel helemaal in zijn greep had. Hij kon meestal wel de gedachtegangen van dat wolvenjong volgen en er op inspelen, maar soms kon de zwarte man toch gevaarlijk uit de hoek komen. Tot nog toe had De Nechoir die scherpe aanvallen altijd de baas gekund, maar De Nechoir maakte niet de vergissing hem te onderschatten. Hij balanceerde op het scherp van de snee met die jongen en als hij zich ook maar één keer zou vergissen, zou hij er wel eens af kunnen vallen.
De Nechoir was zich er maar al te goed van bewust dat hij een tegenstander van formaat had.
En het was het meest inspirerende spel dat De Nechoir ooit had gekend. Hij zou de uitdaging om het tegen de zwarte man op te nemen voor geen geld ter wereld hebben willen missen. De Nechoir vroeg zich af wie van hen twee uiteindelijk de laatste troef zou bovenhalen.
“Wat ben je van plan, jongen?” vroeg De Nechoir zichzelf geamuseerd af. Kon hij voldoende voorzien wat er allemaal kon gebeuren? De Nechoir geloofde er in ieder geval geen snars van dat de Schaduwloper niet venijniger uit de hoek zou komen dan hij liet uitschijnen. Hij verborg iets, wist De Nechoir, maar wat?
“Woolf…”
Als hij het meisje niet had bevrijd dan had De Nechoir nooit geraden dat de Schaduwloper en Griffith een en dezelfde persoon waren. Maar Griffith had toch het risico willen nemen zichzelf te verraden, voor dat meisje. Waarom, vroeg De Nechoir zich af. Hijzelf kon zich niet voorstellen dat iemand ooit dat risico zou willen nemen voor een vrouw. En zeker niet Griffith want die was een stuk intelligenter dan de meesten.
Het meisje had zijn kind gedragen, zoveel was zeker, maar dat betekende nog niet dat hij ook iets voor haar voelde. Tenminste, De Nechoir kon zich niet voorstellen dat de zwarte man zo dwaas zou zijn om voor welke vrouw dan ook iets te voelen.
“Tenzij…,” dacht De Nechoir en terwijl hij voorover boog in zijn stoel, vernauwden zijn ogen. Tenzij hij de meest voor de hand liggende mogelijkheid over het hoofd had gezien. De Nechoir streek over zijn baard. Hij glimlachte over zijn eigen dwaasheid, want als hij gelijk had dan had hij een flater begaan om het meisje uit zijn handen te laten ontglippen.
Kind, kind, dacht hij geamuseerd terwijl hij zich dat mooie gezichtje weer voor de geest haalde. Kind…
Het meisje was nu verdwenen. De Nechoir vermoedde dat Emilio wel wist waar de Schaduwloper haar had verborgen, maar momenteel lagen zijn prioriteiten elders. Als de tijd daar was, zou hij zijn zoon wel laten schaduwen en zou die hem wel naar haar leiden. Voorlopig interesseerde het De Nechoir niet om de Schaduwloper een hak te zetten door zijn bruid opnieuw te ontvoeren.
Marcos De Nechoir dacht aan die dag toen hij Griffith voor het eerst terug had opgemerkt in het Arendsnest. Dat was toch al enkele jaren nadat De Nechoir de burcht had veroverd op zijn voormalige vrouw. Tot op dat ogenblik was hij niet zeker geweest dat de jongen de slachting had overleefd. Hij had hem natuurlijk gezien in zijn nis op het ogenblik dat hij de wolvenvrouw overmeesterde, maar daarna was de jongen in het niets verdwenen. Hij was nergens in de buurt opgedoken en niemand had zich opgeworpen om zijn rechten te beschermen.
En dan was hij plots weer verschenen, een hulpje in zijn keukens. Na veel onderzoek was gebleken dat hij daar toevallig terecht was gekomen. Ze hadden een extra hand nodig in de keukens en een kamermeisje van Neyrelle had hem naar hier gebracht.
Lange tijd had Marcos de fout gemaakt te geloven dat Griffith te jong was geweest om zich te herinneren wie hij echt was. Het had hem geamuseerd om hem als de eerste de beste knecht voor zich te laten werken en hij had hem dan ook niet in het oog laten houden.
Griffith had zijn rol voorbeeldig gespeeld. Hij had zich voorgedaan als een ongeletterde snul, zonder verstand of belang. Als je hem had gezien, zou je echt hebben gedacht dat hij er geen idee van had wie hij was. Maar dat wist hij uiteraard wel en hij had het op kunstige wijze verborgen weten te houden.
De hele tijd had hij zijn oren en ogen maar al te goed opengehouden. Elke dag die voorbij ging was een dag dat hij De Nechoir en zijn burcht observeerde. Hij had het inzicht gehad niet onmiddellijk te reageren. Hij wist dat hij te jong was om al iets tegen De Nechoir te doen en dat hij eerst connecties moest opbouwen vooraleer een tegenzet te doen.
Neyrelle was zijn eerste bondgenoot geweest. Neyrelle, het tweegezicht: net als Griffith een meester in geheimen. Ze hadden gedaan alsof ze elkaar niet kenden, maar in werkelijkheid onderhielden ze al die tijd contacten met elkaar. Niemand was het ooit opgevallen dat de burchtvrouw zich inliet met een hulpje uit de keukens.
En toen was ook kapitein Montfort komen opdagen, Griffiths tweede bondgenoot. De Nechoir had kapitein Montfort voor geen haar vertrouwd. Hij had het te toevallig gevonden dat iemand uit Lenion op zijn burcht was verschenen, net op het ogenblik dat hij een coup tegen het land beraamde.
Door op kapitein Montfort te letten, was het De Nechoir beginnen opvallen dat Griffith wel meer deed dan in potten en pannen roeren. Er waren momenten geweest dat De Nechoir, de kapitein in de buurt van de keukens had zien hangen. Een keer had hij de kapitein en Griffith ook samen gezien.
Toen, op een avond, was Griffiths masker gevallen. Hij had Griffith en de kapitein een tweede keer samen gezien. De Nechoir had Griffith aan de tand gevoeld over wat de kapitein van hem wilde, maar de jongen had het niet opgebiecht. Door rechtstreeks met hem te praten, werd het De Nechoir plots duidelijk dat Griffith allerminst een dom keukenhulpje was. Er straalde intelligentie in de ogen, dodelijke intelligentie.
De Nechoir had geprobeerd Griffith over te halen om zijn kamp te kiezen, maar de jongen was niet ingegaan op zijn aanbod. Ze hadden de kamer waarin ze toen waren, verlaten met een oorlogsverklaring op zak. Niet dat het overigens toen al duidelijk was dat het een oorlogsverklaring was.
Die nacht had Griffith de vertrouwenspersoon van De Nechoir ontvoerd die een vitale schakel was geweest voor zijn coup in Lenion. Toen bleek dat ook kapitein Montfort de burcht had verlaten en zijn schip was verdwenen, had De Nechoir de optelsom snel gemaakt. Griffith en de kapitein hadden samengewerkt om hem een hak te zetten. Op dat ogenblik kon De Nechoir maar een ding bedenken: dat hij hen allebei zou laten boeten.
Hij had Griffith laten boeten. Hij had hem gevangen genomen en direct besloten dat hij hem niet zou doden. Hij drong zijn geest binnen en plantte het zaad in hem dat hem voor altijd aan De Nechoir zou binden. Hij vervulde Griffith van zoveel haat dat hij nooit in staat zou zijn zijn vijand te overwinnen. Al die jaren dat Griffith hem had tegengewerkt vanuit Lenion, was hij altijd een maat te klein gebleken...
Op dat ogenblik kwam een man binnen en De Nechoir vergat zijn overpeinzingen. Het was een korte, lijvige man die het zweet van zijn voorhoofd aan het wegvegen was. De Nechoir lachte honend om de nervositeit van de man en vroeg zich af waarom de rebellen iemand nodig hadden die zo dom en verraderlijk was als de baron.
Hem was het niet gelaten. Zolang de baron zich door zijn angst liet leiden, kon De Nechoir hem gebruiken om achter de plannen van de rebellen te komen. De baron hoefde maar te geloven dat De Nechoir hem naar zijn Donjon zou brengen, om alles op te biechten wat de rebellen tijdens hun vergaderingen zeiden.
“Wel, m’n beste baron, hoe was uw avond? Hopelijk iets boeiender dan de mijne want ik vrees dat ik me tot nog toe redelijk verveeld heb.” De baron hield niet van het sarcasme in De Nechoirs stem, maar hij vreesde de man teveel om het hem ook te zeggen. “De rebellen hebben de vergadering beëindigd…” “Allicht, anders stond je hier niet.” “…en ik kan u niets nieuws over hun plannen melden.”
“Wat?” zei De Nechoir terwijl hij zijn duivelse wenkbrauwen optrok. “Hebben onze kleine opstandelingetjes niks nieuws bekokstoofd? Tsk, veel afwisseling zit er niet in. Wat hebben ze dan allemaal besproken?” “De opstelling van hun manschappen, tactische posities,…” “En jij noemt dat geen nieuws?” riep De Nechoir spottend uit. “Ik mag hopen dat je hun tactische posities tenminste ergens hebt opgeschreven want ik zou het verlies aan manschappen tot een minimum willen beperken.”
De baron overhandigde met trillende handen een van de tekeningen die hij met veel moeite van hun tafel had kunnen weggrissen, een daad die hem meer moed had gevraagd dan hij ooit had kunnen opbrengen als De Nechoir hem niet onder druk had gezet. De Nechoir bekeek het plan even en glimlachte dan weer. Het was goed opgezet… als hun aanval tenminste onverwachts was geweest. “Goed gedaan,” zei De Nechoir, “ik denk dat ik hiervoor weer een paar muren minder van je kasteel zal slopen. Blijf zo spioneren en ik ga je zelfs nog een beloning geven.
Hebben ze nog iets anders besproken?”
“Ja, het schijnt dat ze te weinig geld hebben om wapens te kunnen kopen. Ze wilden ook wat huursoldaten inlijven om zoveel mogelijk burgers te sparen, maar daar hebben ze al helemaal het geld niet voor.” De Nechoir knikte. “Als ze dom zijn vragen ze geld aan de burgers van de steden, dan jagen ze de bevolking tegen hen in het harnas. Maar ik vrees dat ze dat niet zullen doen. Nee, ze zullen iets anders moeten vinden… Blijf hen in het oog houden. Als ze iets over het geld zeggen, laat je me het direct weten…”
De Nechoir verliet even later het kasteel van de baron. Hij wist nu wel ongeveer wat de rebellen van plan waren en begon aan tegenacties te denken. De Nechoir dacht vermaakt aan de zwarte man terwijl hij reed over de Welshe wegen. De Schaduwloper kon misschien zijn gedachten lezen, maar De Nechoir kon ook de zijne lezen… Op een dag zouden ze tegenover elkaar staan en dan zou blijken wie het sterkst was: de wolf of de gier…
5. De Witte Heks bleef die avond langer op omdat ze verwachtte dat ze nog bezoek zou krijgen. Inderdaad kwamen in de loop van de nacht nog drie ruiters aan: James, de Generaal en Griffith. De Witte Heks ontving hen vriendelijk en gaf hen nog iets te eten. Ze waren net teruggekomen van een vergadering bij de baron en wilden verder overleggen wat hen nog te doen stond.
Het eerste dat Griffith deed toen hij het huisje binnenstapte, was naar de kinderkamer gaan om de baby een goede nacht te wensen. De Generaal was intussen al gewend geraakt aan dat kleine ritueel van de zwarte man. Begrijpen deed hij het evengoed niet gezien Griffith ontkende dat het kind van hem was.
James van zijn kant trok er zich helemaal niks van aan. Het enige waar hij oog voor had, was de stamppot die voor hem klaarstond op het vuur. Hij nam zelfs niet de moeite om een bord te nemen en lepelde het eten rechtstreeks uit de pot.
Griffith ging de kinderkamer binnen en boog zich over de wieg. De baby was net wakker geworden en keek wijs voor zich uit terwijl het kraaiende geluidjes maakte. Griffith glimlachte en stond net op het punt het kind uit de wieg te nemen toen de moeder binnenkwam om het te voeden.
Catherina bukte zich over de wieg om de baby op te tillen en hij voelde iets in zijn borst roeren. “Catherina,” zei hij. Hij hief onbewust zijn arm op. Ze kwam recht met het kind in haar armen en keek naar hem op. Een moment stonden ze naast elkaar en aarzelde hij om zijn arm om haar heen te leggen. Dan was het ogenblik voorbij en liepen ze de kamer terug uit.
Griffith schoof bij de mannen aan en Catherina ging naast het vuur in een schommelstoel zitten. “Lieve hemel,” bromde de Generaal terwijl hij de pot vanonder James’ neus trok. “Waar in hemelsnaam steek je dat toch allemaal?” James zag er bijna ontredderd uit en trok de pot weer bruusk naar zich toe. “Heeft hij soms zeven magen?” vroeg de Generaal aan Griffith. “Ik denk dat hij een beer is en reserves aan het opslaan is voor de winter.” “Ik denk zelfs niet dat het een grap is,” zei de Generaal terwijl hij van terzijde naar James keek.
Dan vouwde Griffith een map open op tafel en bogen ze zich over de plattegrond heen. “Emilio heeft laten weten dat de muur op tijd klaar zal zijn. Hij werkt er ‘s nachts aan, maar blijkbaar gaat het wel vooruit.” “Goed, ik was al bang dat dat niet ging lukken.” Griffith schudde het hoofd. “Emilio doet zijn best. Hij weet wat er op het spel staat.” “Ik hoop alleen dat hij ook goed beseft met wat hij bezig is. Tenslotte gaat het toch om zijn eigen vader. Dat soort verraad moet zwaar aanvoelen.” Griffith haalde de schouders op. “Emilio heeft ongeveer evenveel sympathie voor zijn vader als ik dat heb. Bovendien weet hij dat zijn moeders leven in gevaar is en wil hij De Nechoir stoppen voor hij haar iets doet.”
“Oké,” zei de Generaal, “en nu wat de aanvalsplannen betreft…” De mannen begonnen hun aanvalsplannen uiteen te zetten en waren wel zeker een half uur bezig voordat het hoge woord eruit was. “Het probleem is het geld,” zei Griffith. “Ik wil niet dat er burgers zijn die afhaken omdat we hen geen wapens kunnen kopen. We hebben het idee van een huurleger al opzij moeten schuiven. Ik wil nu ook niet toezien hoe de rest van ons leger afdruipt. Dat verlaagt alleen maar onze geloofwaardigheid.” “Misschien moet je het de kroonprins vragen, of anders de koning,” zei James, maar de Generaal schudde het hoofd. “Die kunnen zelf al het geld gebruiken waarover ze beschikken. Bovendien was de kroonprins niet zo enthousiast over onze plannen. Blijkbaar vindt hij het nogal veel ineens geriskeerd.” Griffith streek over zijn voorhoofd. “We kunnen er maar beter iets op vinden of we komen in de problemen te zitten.” “Ik zeg dat we naar de kroonprins moeten gaan. Hij heeft ingestemd om ons te helpen, dan moet hij ook maar het geld ophoesten,” herhaalde James.
“Nee…,” klonk het toen achter de drie mannen.
Catherina had zich tot dan enkel beziggehouden met de baby, maar op het ogenblik dat haar zachte stem klonk in de kamer, luisterde iedereen onmiddellijk naar haar. “Het probleem is niet dat de kroonprins de opstand te veel geriskeerd vindt… De kroonprins heeft er gewoon geen belang bij dat jullie deze opstand winnen.” Griffith fronste de wenkbrauwen. De Generaal vroeg: “Waarom? We vechten voor zijn zaak!” Maar Catherina schudde zachtjes het hoofd terwijl ze haar kind op haar schoot verlegde.
“Niemand vecht voor zijn zaak. Het enige dat de kroonprins wil, is zich vermaken en niet te veel denken aan serieuze zaken…” Griffith luisterde aandachtig. “En De Nechoir geeft hem het geld om precies dat te kunnen doen. De kroonprins heeft een eigen hof in het buitenland uitgebouwd met De Nechoirs geld en in ruil daarvoor houdt hij de oorlog langs de grens in stand zonder echt de bedoeling te hebben die te winnen. Misschien was het hem in het begin wel te doen om zijn troon, maar De Nechoir heeft hem goed laten voelen dat hij het plezier van zijn positie ook best kan beleven zonder dat hij de bijkomende verplichtingen hoeft te vervullen.”
James en de Generaal staarden Catherina aan, maar Griffith knikte. “De kroonprins is altijd laks geweest in zijn optreden. Ik dacht al dat de prins iets te vaak kansen liet liggen die hem een overwinning op De Nechoir hadden kunnen schenken, zoals toen de koning was gestorven.”
“Maar waarom houdt hij die oorlog dan vol als het toch maar een façade is? Waarom?” zei James. “Precies omdat het om een façade gaat,” zei Griffith. “De Nechoir weet wat hij doet. Zolang iemand zich schijnbaar tegen De Nechoir verzet, zal er geen echt verzet ontstaan. Iedereen met wat vechtlust gaat gewoon de grens over, laat zich door de kroonprins in zijn leger inlijven en wordt in de eerst volgende slag om het leven gebracht.”
De jonge soldaat keek Griffith verbijsterd aan. “Al die jaren,” zei hij, “dat wij geloofden dat de kroonprins het voor ons opnam…” “Ja, al die jaren liet hij zich door De Nechoir omkopen…”
“Dan kunnen we ook niet op zijn steun rekenen als de opstand er komt,” bromde de Generaal. “Misschien stuurt de kroonprins ‘per ongeluk’ zelfs nog troepen naar De Nechoir om hem te verdedigen.” Griffith glimlachte flauw. “Ik denk niet dat hij zijn verraad zo ver zou doordrukken. Nee, het enige waar hij op uit is, is inderdaad zijn persoonlijk plezier. Misschien kunnen we die hele situatie nog uitbuiten.”
“Het geldtransport naar de kroonprins zou binnenkort plaats kunnen hebben,” zei Catherina plots, “ik denk het toch…” “Vrouw hoe weet je dat allemaal!” zei de Generaal verbaasd en Catherina antwoordde: “Ik schijn graag mensen af te luisteren…” Griffith kon het niet nalaten even te glimlachen. Catherina ging verder: “Ik overhoorde per toeval een gesprek tussen De Nechoir en een paar van zijn mensen vlak voor ik naar de Donjon werd gestuurd. Ik geloof dat ze zeiden dat het transport op het Arendsnest vertrok en dan verder via het Dode Woud naar het noorden afreisde.”
Vlug tekende de Generaal een kaartje van die streek. “Dat gebied is vrij verlaten en enkel patrouilles komen daar nog. De Nechoir moet het transport laten doorgaan voor een patrouille.” Griffith streek bedachtzaam over zijn kin. “Blijft de vraag welke weg ze volgen en wanneer.” “Ik denk wel dat ik weet welke weg ze volgen,” zei James zacht. “Ik heb daar vaak moeten patrouilleren en er is maar één weg waar een kar met een geldkist over kan.” “Zou je die weg kunnen terugvinden?” “Blindelings, er zijn niet zoveel wegen in die streek.”
Ze grijnsden tegen elkaar. “En nu nog het tijdstip?” Catherina dacht na terwijl ze het goed natelde. “Ik geloof dat ze zeiden dat elke tweede maandag van de maand zo’n transport vertrok, maar ik ben niet zeker omdat ze zoiets niet expliciet zeiden. Ze zeiden zoiets als: deze tweede maandag en de volgende tweede maandag, dus… Maar, verbeter me als ik verkeerd ben: is de tweede maandag niet…”
De Generaal sloeg de handen voor het gezicht. Hij had kunnen weten dat dit net iets te vlot ging. “Dat is vandaag, dan zijn ze vanmorgen vertrokken.” Griffith keek snel op het plannetje. “Dat betekent nog niet dat ze al aangekomen zijn. Het is een lange weg naar het noorden en bovendien vertraagt een kar hun snelheid. Misschien kunnen we ze nog inhalen als we ons haasten.” “Met ons drieën?” “Drie van onze mannen wonen hier in de buurt. We kunnen hen halen. En we hebben de verrassing.”
De drie keken naar elkaar en het volgende moment sprongen ze op. Ze haastten zich naar buiten en sprongen op hun paarden. Catherina keek hen peinzend na terwijl ze wegreden en hoopte dat ze niet te laat zouden zijn.
Griffith pikte snel drie andere van zijn mannen op en met zijn zessen reden ze zo snel mogelijk noordwaarts. Ze hadden het geluk dat James de streek kende en ze het konvooi nog op tijd konden inhalen. Ze moesten er hard voor vechten en een van de rebellen werd zelfs zwaar gewond, maar het lukte. Ze wisten de soldaten van het konvooi uit te schakelen en de geldkist te bemachtigen. De rebellen hadden het gevoel dat alles hen meezat en dat het van nu af aan niet meer stuk kon.
Het nieuws dat de Schaduwloper een geldtransport van De Nechoir had veroverd spreidde zich algauw als een lopend vuurtje over het hele land uit. De Nechoir keek maar zuur op toen hij zich realiseerde wie de informatie over dat transport aan de Schaduwloper had gegeven. Hij had er niet aan gedacht dat de blonde vrouw zijn gesprek indertijd had kunnen afluisteren, maar er was weinig meer aan te doen nu.
De Nechoir zag zich voor twee problemen geplaatst nu de Schaduwloper het geld had onderschept: de rebellen konden zich een huurleger aanschaffen en de Schaduwloper kon de kroonprins onder druk zetten om zich aan zijn zijde te scharen. Geen van beide problemen sprak De Nechoir erg aan, maar hij had misschien wel een paar middeltjes om de schade tot een minimum te beperken. Bovendien wist de Schaduwloper niet dat hij op de hoogte was van zijn voorbereidingen. Zelfs al had hij nog zoveel manschappen, nu zijn plan niet langer geheim was, kon het nooit lukken.
In het kamp van de Schaduwloper waren ze niettemin euforisch en geloofden de Welshen volop dat de Schaduwloper, De Nechoir zou verslaan. Griffith van zijn kant was er zich goed van bewust dat het nog niet zo ver was. De opstand moest nog komen en Griffith wist dat er honderdeneen dingen waren die nog konden mislopen. Hij was nooit bang voor een mislukking, maar hij maakte zich wel zorgen over de gevolgen ervan. Als hij deze slag zou verliezen, zou hij niet alleen De Nechoir laten winnen, maar zou ook het laatste verzet dat nog resteerde in de aders van de Welshen sterven.
6. Griffith kwam bij de Witte Heks langs. Hij had zichzelf gezegd dat hij niet meer naar het huisje mocht komen dan nodig was, maar het was iets dat sterker dan hemzelf was. Hij wou Catherina bedanken voor wat ze voor hen had gedaan. Bovendien vroeg hij zich af of hij van de gelegenheid gebruik kon maken om met haar te praten.
Toen hij aankwam aan het huisje bleek dat Catherina in de heide kruiden aan het plukken was. De Witte Heks zat op een bank en zei dat ze wel vrij snel terug zou komen. Daarop nodige de Witte Heks hem uit om bij haar te komen zitten.
“Ik geloof dat alles goed gaat met het verzet?” zei de Witte Heks rustig en Griffith knikte. Hij wou iets zeggen, maar op dat ogenblik kwam er een kleine jongen uit het huisje lopen. Het was de jongste zoon van De Nechoir die Griffith een tijd terug ontvoerd had. De jongen verbleef dan eens hier, dan eens daar om te voorkomen dat zijn vader achter zijn verblijfplaats kwam. Ramirez bleek erg gesteld te zijn geraakt op Griffith en kwam blij op zijn schoot zitten.
“En gaat ook alles volgens plan met onze baron?” vroeg de vrouw. “Ja, dus als het zo voortgaat dan kunnen we binnenkort De Nechoir de verrassing van zijn leven bezorgen,” zei Griffith. De Witte Heks glimlachte. “Ben je zo uit op een confrontatie, Griffith Woolf?” “Moet ik uitleggen waarom ik De Nechoir dood wil?” antwoordde hij.
“Zal je hem kunnen doden?” vroeg de Witte Heks dan en Griffith keek op. “Waarom zou ik het niet kunnen?” Maar de witte vrouw zweeg. “Ik weet wie ik ben, Ariel,” zei Griffith, “en uit welk geslacht ik voortkom. Ik weet dat het bloed ons dol maakt als we ons er niet voor hoeden. Ik kan niet zeggen of ik opgewassen ben tegen mijn lotsbestemming en of ik in staat ben om het op te nemen tegen De Nechoir. Maar ik weet wel dat ik eraan kapot zou gaan als ik mijn lot zou weigeren.” “Dus zal je hem doden?” “Ja.” “Maar ben je zeker?” “Als ik die man laat leven,” zei Griffith scherp, “hoe zal ik dan nog ooit met mezelf kunnen leven? Ik heb geen keus.”
“Marcos De Nechoir is een gevaarlijk man,” zei de Witte Heks, “en hij heeft manieren om zelfs de sterkste mens van zijn meest vastberaden voornemens af te houden.” “Dan zal De Nechoir toch goed zijn best moeten doen,” zei Griffith, “want ik ken geen enkele reden waarom ik hem zou laten leven.”
De Witte Heks wachtte even met antwoorden. “Is het niet net dat wat het probleem is,” zei de Witte Heks. “Hoe kun je er zeker van zijn dat je jezelf kent, als je niet weet waarop De Nechoir je kan aanvallen?” Griffith keek haar ernstig aan. “Ken je m’n zwakke punten? Ik zou je mening op prijs stellen.”
De Witte Heks knikte en antwoordde dan: “Je afkomst, Griffith, je afkomst kan je ondergang betekenen.” Griffiths ogen vernauwden. “Als dat mijn zwakte is, dan is het in meervoud ook mijn kracht. Als De Nechoir mijn wolvenbloed aanvalt, zal de wolf hem naar de strot vliegen.” Het gezicht van de Witte Heks was emotieloos. “Goed dan, m’n wolvenkind, herinner je de wolf in je als het zover is…”
En ze zwegen een tijdje.
Ramirez keek met schitterende ogen op naar Griffith en de zwarte man liet hem paardje rijden op zijn knie. De Witte Heks bekeek het tafereeltje vertederd. Toen Ramirez terug naar binnen ging, zei ze warm dat hij goed met kinderen was.
Griffith keek schuw op. “Emilio zegt…” “Dat Catherina’s kind van jou is? Waar zou hij dat idee vandaan halen?” zei de Witte Heks met een brede glimlach. “Is het van mij?” drong hij aan. “Wil je dat het van jou is?” “Ik zou mijn leven er voor geven…”
De Witte Heks keek voor zich uit. “Catherina is nooit gestopt met van je te houden... Ze zal nooit kinderen willen hebben van een andere man.” “Ik dacht dat het... misschien van de soldaten in het bos was...” “Denk je dat of zou je willen dat dat zo was?” De Witte Heks zuchtte. “Griffith, waarom ben je toch altijd zo onzeker over haar gevoelens voor jou? Toen jullie hier voor het eerst kwamen, op de vlucht voor de soldaten, zei je dat je het een kans zou geven. Je was toen nog geen leider van het verzet en je stond misschien nog niet op het punt om je leven in de waagschaal te leggen tegen De Nechoir, maar je zou altijd bij haar zijn gebleven.”
“Ik weet het niet... Ik veronderstel dat ik ondanks alles bang ben gebleven om van haar te houden. Ik dacht eraan dat ze zonder mij nooit verloofd zou zijn geweest met Jean-Filip, dat ze nooit als onderhandelaar naar Wails zou zijn gestuurd en dat ze dan niet zoveel ongeluk zou hebben gehad. Ik veronderstel dat ik gedoemd ben om haar altijd pijn te doen.” “Griffith, het enige dat ze wil is haar kind samen met jou opvoeden...”
“Het kind is dus wel degelijk van mij?” “Ja. De Nechoir nam je zaad niet weg toen hij jou het zijne gaf.” Met een schok stond Griffith op. “In hemelsnaam vrouw…” “Griffith,” suste de Witte Heks, “alles dat De Nechoir heeft gedaan met je in zijn folterkamer, heeft zij ongedaan gemaakt. Maar als je haar uit je lichaam wegsnijdt, dan zal je - nee het is al gebeurd - dat allemaal verliezen.” Griffith aarzelde. Catherina liep in de wei en leek op haar terugweg naar het huisje te zijn.
“Ik weet niet wat er in de toekomst staat te gebeuren, Griffith, ik weet enkel wat ik zie. Maar als het gaat zoals ik denk, dan zal je alles verliezen dat je hebt en zal je nooit meer de kans krijgen om haar terug te zien. En het enige dat dan nog van jullie overblijft, is dat kind dat zij geen naam zal gegeven, zolang het geen vader heeft.”
“Ik wil de vader van dat kind wel zijn,” zei hij zacht, “maar ik kan het niet. Niet zolang ik niet weet of ik Raul of Griffith ben.” En dan: “Het zou anders zijn als ze me vroeg naar haar toe te komen…”
Hij liep naar zijn paard toe en steeg op. Catherina liep door het hek naar het huis toe. Ze keek naar hem terwijl hij haar passeerde en vroeg zich af of ze hem ooit zou terugzien.
Hoofdstuk 6
1. Drie dagen voor de grote aanval tegen De Nechoir kwam de Generaal bij Griffith langs. Griffith hield zich deze keer schuil in een rotsmassief en de Generaal moest een behoorlijke klim aangaan voordat hij hem vond. De zwarte man zat boven op een rotsheuvel uit te kijken over het landschap. “Generaal,” zei hij eenvoudig toen de oudere man naast hem ging staan.
De Generaal knikte de man met het litteken toe en moest even op adem komen van de klim. “Ik word te oud hiervoor,” bromde hij. De zwarte man keek hem ernstig aan. “Dan hoop ik dat je tegen deze avond weer twintig jaar jonger bent.” De Generaal keek bijna schuw op. “Je bedoelt…” “Je hebt mijn mannen goed getraind,” zei Griffith, “het is tijd om er gebruik van te maken.”
“Hemel…” Toen de zwarte man hem vorige week had gezegd dat hij de datum naar voren zou schuiven, had hij gedacht dat hij een grap maakte. “Dus het is echt voor deze avond?” zei de Generaal en Griffith knikte. “Dat zal wat worden,” mompelde de oude man en dan: “Wat wil je dat ik doe?” Griffith stond op. “Verzamel de mannen op de hoeve van John. Vertel ze nog niks, maar laat ze weten dat ze onder geen beding de hoeve mogen verlaten. Zodra iedereen er is, zal ik ze vertellen wat er staat te gebeuren.”
De Generaal haalde diep adem. “Ik had gehoopt dat je dit niet zou doen, Griffith. Iedereen rekent er op dat ons offensief pas over drie dagen zal zijn.” “Precies,” zei Griffith, “net als De Nechoir…” De zenuwen staken de kop op. “O hemel,” zei de Generaal. “Nee,” zei de zwarte man bedachtzaam, “laat de hemel en zijn engelen erbuiten. Deze avond wil ik enkel duivels zien…”
Dan gingen ze naar beneden. Ieder zou een deel van de mannen gaan oppikken en ze zouden elkaar weer zien op de hoeve. De Generaal nam dertig man voor zijn rekening. Hij verzamelde ze allemaal, maar hield James voor het laatst. Van alle mensen was James de enige die naast hem wist wat er hen stond te wachten. Tenminste, de Generaal hoopte dat hij en James alles wisten. Met Griffith kon je daar nooit zeker van zijn…
De Generaal reed naar het huisje van de Witte Heks en vroeg daar of ze James had gezien. De Witte Heks vertelde hem dat de jongen in de wei achter het huisje was en dat ze hem wel even zou halen. Terwijl ze zich omdraaide, vroeg de vreemde vrouw langs haar neus weg: “Hoeveel dagen is het nog voor de aanval?” De Generaal keek haar verrast aan en begreep dan dat hij haar niks kon wijsmaken. “Drie,” loog hij stroef.
De Witte Heks ging naar achter op het ogenblik dat Catherina naar buiten kwam. De blonde vrouw was even verbaasd toen ze de Generaal zag omdat ze hem pas over drie dagen had verwacht. De Generaal bewoog onrustig op zijn paard toen hij merkte dat ze hem aan het opnemen was en probeerde haar blik te ontwijken. De robuuste vechtersbaas had zich nooit een houding kunnen geven in haar buurt. Dat was voornamelijk omdat hij nooit had kunnen doorgronden wat het meisje met zijn meester te maken had. Er leefde iets tussen die twee, dacht hij. Eerst had hij gedacht dat het haat was, maar langzaamaan was hij er achter gekomen dat het iets heel anders was. Iets dat hij nooit helemaal had begrepen, maar waarvan hij soms dacht dat het liefde was.
“Je meester komt niet meer langs?” vroeg de jonge vrouw en de Generaal schrok van die vreemde rustige blik in die engelenogen. De Generaal probeerde ontwijkend te antwoorden, maar Catherina gebaarde dat het in orde was. Ze wist dat Griffith het huisje zo veel mogelijk probeerde te vermijden.
Catherina ging dicht bij de Generaal staan en legde haar hand op de hals van het paard. “Ik weet niet of u nu op weg bent naar hem, maar als u hem ziet, kunt u dan een boodschap aan hem doorgeven?” De Generaal kon geen ‘nee’ tegen haar zeggen. “Ik zal het proberen…”
“U bent een goed man, Generaal… Als u hem ziet, zeg dan dit tegen hem: dat u mij heeft gesproken en dat ik u een boodschap heb meegegeven. Zeg hem dat ik hem mis en dat ik wou dat hij terugkwam. Zeg hem dat ik mijn kind een naam wil geven en dat ik het niet kan, zolang hij tegen mij vecht. Hij heeft zich nu lang genoeg kunnen voorhouden dat ik niet van hem hou. Het wordt tijd voor hem om daar overheen te stappen.” De Generaal aarzelde en toen Catherina het zag, fluisterde ze: “Zeg hem dat het anders te laat zal zijn…” En vreemd genoeg geloofde de Generaal het ook.
De Witte Heks kwam terug met James en de Generaal vertelde de jongen dat het verzamelen was geblazen. “Hij wil het doen?” zei de jongen schichtig en met een voorzichtige blik op Catherina antwoordde de Generaal: “Ja.” De jongen zadelde vlug zijn paard en even later waren ze vertrokken.
De Generaal en James reden naar de hoeve waar ze met Griffith hadden afgesproken. Toen ze aankwamen, was hun aantal volledig en sloot een van de rebellen de hoevepoort. De meeste manschappen stonden op scherp omdat ze zich de afgelopen dagen mentaal hadden liggen voorbereiden op de slag. Echter, niemand van hen begreep waarom ze daarom nu al samen werden geroepen. De meesten waren dan ook onrustig
Toen de Generaal afsteeg, wisselde hij een blik met Griffith. De zwarte man knikte en liep dan naar een verhoog. De rebellen zagen hem lopen en verzamelden zich om hem heen. Toen de Schaduwloper op het podium stond, keek hij even om zich heen en overschouwde hij zijn manschappen. Het waren er meer dan zestig in totaal, stuk voor stuk gezonde, verstandige mannen. Ze hadden dikwijls veel moeten opofferen om hem te volgen. Toch waren het mannen die hem nooit in de steek zouden laten, wat er ook gebeurde.
“Het spijt me als ik jullie enkele dagen te vroeg heb laten komen,” begon de Schaduwloper. “Maar, aangezien ik jullie allemaal heb laten komen, kunnen jullie wel al vermoeden dat het niet zonder reden is…” Terwijl hij sprak wrong de Generaal zich tussen de mannen in.
Griffith liet weer zijn blik over zijn mannen gaan. “De laatste weken hebben we plannen liggen maken om de troepen van De Nechoir te doen verzamelen op één plaats en zoals ieder van jullie weet zijn heel veel van zijn soldaten inderdaad op weg naar het land van de baron. In de tussentijd hebben jullie ook jullie wapenvaardigheid bij de Generaal kunnen trainen en zijn jullie klaar om jullie in de strijd te mengen. In elk opzicht zijn we dus gereed om De Nechoir aan te pakken…”
Griffith wachtte weer en keek in die afwachtende ogen. “De plannen die we gemaakt hebben gaan niet door…,” zei hij. Hier en daar ging een wenkbrauw omhoog. “Keer op keer hebben sommigen van jullie me er op gewezen dat we met vuur speelden, dat we er nooit in zouden slagen een plan van deze omvang geheim te houden.
Natuurlijk hadden jullie gelijk. Zelfs als we elke burger die we rekruteerden geheimhouding oplegden, konden we niet zeker zijn dat er nergens werd gelekt. We hebben ons er dan ook van weerhouden veel informatie mee te delen en aangedrongen op ieders stilzwijgen.
Anderen onder jullie drukten jullie bezorgdheid uit over de betrouwbaarheid van de baron. Sommigen vonden dat we geen beroep op hem mochten doen en dat we onze vergaderingen beter elders inlegden. Ook jullie hadden gelijk. Na elke vergadering liep onze baron braaf naar De Nechoir om onze aanvalsplannen tot in het detail uit de doeken te doen. Het gevolg is dat De Nechoir onze plannen kent en de kans heeft gehad zich er op voor te bereiden. Erger nog, hij heeft een plan opgesteld waardoor we in onze eigen val zouden zijn gelopen.
Zouden, zeg ik, want hij zal er niet de kans toe krijgen.
De Nechoir was van plan om het verzet volledig te vernietigen. Hij heeft al zijn legers naar het noorden laten trekken en heeft ook het huurleger omgekocht dat we met zijn geld hadden aangeworven. Hij zal moeten merken dat hij zowel het geld dat we van hem hadden gestolen als het geld dat hij gebruikte om het huurleger om te kopen, voor niks heeft uitgegeven. Noch onze troepen, noch de burgers die we hebben geronseld zullen naar het noorden trekken. Onze plannen hadden tot geen ander doel dan de troepenmacht van De Nechoir weg te lokken van het Arendsnest. Zoals verwacht, is dat ook gelukt...”
De Generaal likte zijn lippen. Nu ging het komen. Nu moest Griffith zeggen waar zij drieën deze laatste weken over hadden liggen vergaderen. “We weten van een interne bron in het Arendsnest, dat de burcht nog nooit zo verlaten is geweest als nu. We weten ook dat De Nechoir deze avond nog op de burcht is en dat hij morgen vertrekt naar het noorden om zijn troepen te vervoegen. Op dit ogenblik is De Nechoirs leven en burcht dus nog nooit zo kwetsbaar geweest. Zo kwetsbaar dat het mogelijk is om hem in zijn eigen burcht aan te vallen.”
De Generaal voelde de onrustige bewegingen van de mannen om zich heen. Hij had zo ook gereageerd de eerste keer dat hij aanvoelde waar Griffith naartoe wilde. Hij had hem zelfs gek genoemd en nog tot op dit moment wist hij niet zeker of dat ook niet zo was.
“De laatste weken hebben jullie allemaal een intensieve training ondergaan bij de Generaal. Hij heeft jullie gedrild voor extreme gevechtssituaties en heeft jullie bekend gemaakt met meer wapens dan jullie lief is. Op dit ogenblik zijn jullie dan ook even bekwaam als de best getrainde soldaat die De Nechoir ter beschikking heeft. Ik heb jullie die training met een bepaald doel laten ondergaan en vandaag wordt het tijd dat jullie weten waarom…
Deze nacht wil ik het Arendsnest nemen…”
Er waren een paar kreten van ongeloof. Eén man zei duidelijk: “Dat is niet mogelijk! De muren zijn te hoog, de poorten te groot! Niemand kan het Arendsnest nemen!” Griffith keek de man kalm aan. “Het Arendsnest is al eerder gevallen. Hij kan opnieuw vallen…” De man keek Griffith hard aan. “De Nechoir veroverde de burcht door verraad want anders was het hem ook niet gelukt!”
Griffith keek zijn mannen even zwijgzaam aan. “We hoeven de poorten niet van de buitenkant te openen. Daarvoor zijn we met te weinig. Er is een andere manier…” Het werd weer stil. Verwarring nam bezit van de mannen. “We wachten tot deze avond,” zei Griffith. “Dan gaan we naar de bossen waar de uitgang van de geheime tunnels van de burcht liggen… We zullen die gebruiken zoals De Nechoir die bijna vijfentwintig jaar geleden gebruikte om de burcht binnen te dringen. Eens de tunnels door zullen we in de burcht eerst de wachters uitschakelen, dan een voor een de andere soldaten.
Een aantal van onze mensen zullen in de tussentijd de naburige bevolking mobiliseren. Oorspronkelijk was het de bedoeling dat het volk gebruikt zou worden in de slag tegen De Nechoir op het terrein van de baron. In werkelijkheid wilde ik de Welshe bevolking klaarmaken om zich te kunnen verweren als De Nechoirs soldaten na zijn dood aan het plunderen zouden slaan. Alleen de bewoners uit de streek zou ik willen inschakelen. Ze zullen snel genoeg horen dat er iets gaande is in de Arendsburcht deze nacht. Ik zou dan ook willen dat ze ons komen helpen eens we de poorten openkrijgen.
Als alles naar plan gaat zal er tegen morgen geen levende ziel meer aanwezig zijn in de Arendsburcht. Als dat niet het geval is, kunnen we alleen hopen dat de wapens die we onder de bevolking hebben verspreid het verzet zullen verderzetten.”
Het duurde even voordat er een reactie kwam. “U weet waar de verborgen tunnels van de burcht zijn?” Griffith antwoordde enkel: “Ja…” Weer een pauze. “Hoe wist u waar die tunnels waren?” De Generaal keek gespannen op. Die vraag had hij zich de laatste weken ook dikwijls gesteld. Griffith leek eerst geen antwoord te willen geven op die vraag. Dan zei hij: “Ik heb altijd geweten waar die tunnels waren…” De Generaal sloeg kwaad met zijn vuist tegen een houten schot. “Verdomme Griffith, zeg het: wie waren jouw ouders?” De Generaal schrok bijna van zichzelf, maar wist dat hij daarmee wel meer mensen hun gedachten uitdrukte.
De zwarte man glimlachte hem flauw toe. De Generaal had die glimlach wel honderden keren gezien, niet bij hem, maar bij die statige vrouw met de zwarte ogen. Griffith knikte hem toe. “Ik ben Raul Woolf, of voluit: Raul Griffith Sullivan Jago Woolf. Ik ben de zoon van Guenevere Woolf, de laatste van de Wolven…” De Generaal liet zijn adem ontsnappen. “Ik wist het…,” murmelde hij. De mannen begonnen opgewonden te fluisteren.
De enige die niet onder de indruk was, was Griffith zelf. Hij had geweten dat sommigen vermoedens koesterden, maar had altijd gedacht dat hij beter niet op de speculaties inging. Dat had de kroonprins tegen hem in het harnas kunnen jagen, om nog maar te zwijgen van de vijanden van de Woolfs die hem maar al te graag zagen verdwijnen. Maar deze mannen waren niet geïnteresseerd in politieke kwesties op de vooravond van hun bevrijding. Ze hadden hem gevolgd omdat ze nooit van de huidige meester van de Arendsburcht hadden gehouden. Nu zouden ze hem volgen omdat hij de echte meester van de Arendsburcht was.
“De Arendsburcht heeft gedurende eeuwen toebehoord aan de grootsten van mijn geslacht. Vanuit die burcht deden rechtvaardigheid en gelijkheid hun intrede in Wails. De burcht was een inspiratiebron voor de heersers van ons land en bezielde de machtigen met toekomstdromen voor iedereen. Het was een van mijn voorouders die het Hooghuis deed instellen in ons land, eerst voor de edelen, dan voor elke inwoner van ons land, tot iedereen vrij en gelijk was. En wij vaarden goed bij de wijsheid van mijn voorouders want gelijke rechten brachten vrije geesten en vrije geesten, welvaart!
Toen kwam De Nechoir. Hij nam de burcht van mijn voorouders in, sloeg onze titel aan en ging daarmee naar ons Hooghuis. Hij liet ons instrument van vrijheid ontbinden, vernietigde onze stem en legde ons zijn wil op. Hij verving ons Hooghuis door bedreigingen vanuit zijn burcht en nam onze trots af. De burcht is niet langer het symbool van onze vrijheid, maar een monster dat ons met terreur domineert.
Nu is de tijd daar dat wij onze burcht terug opeisen. Niet omdat ik het zou willen - de Wolven zijn altijd slechts de bewakers van onze waarden geweest - maar om de vrijheid die ons ontstolen werd. Voor de gelijkheid die is verdwenen, voor het recht dat moet zegevieren! Ik ben misschien van de Wolven, maar dat wil niet zeggen dat ik alleen van de burcht ben. Nee, de Wolven zijn in de eerste plaats altijd van het land geweest. Wanneer wij de burcht nemen, nemen wij die voor Wails! Voor onze vrijheid en de trots van ons land!
Dit is ons doel, dit zijn onze verlangens. Als wij vanavond naar het Arendsnest trekken, dan doen wij dat om ons land terug te nemen…”
De rebellen aan zijn voeten keken hem met ontzag aan. De oude legenden kwamen weer terug boven, herinnerden hen eraan dat de Wolven het land waren en het land de Wolven. De Nechoir had hun vrijheid vernietigd. Maar doordat er één Woolf die ramp had overleefd, begon de hoop terug te groeien dat Wails weer kon worden wat het ooit geweest was. Zelfs de kroonprins kon niet voorkomen dat het Hooghuis terug zou worden opgericht zolang deze man leefde. Griffith was de levende incarnatie van die oude vrijheid en zelfs al zou hij het hen niet zeggen, het Hooghuis zou er terug komen.
De Generaal was een beetje vergeten wat de Wolven voor zijn land betekenden. Terwijl Griffith aanstalten maakte om van het podium af te komen, herinnerde hij zich weer hoe fel Guenevere Woolf hun Hooghuis steeds had verdedigd. Er waren altijd edelen geweest die het hadden willen afschaffen, maar zij had zich steeds als een blok op hun pad geworpen. Dat was maar veranderd toen De Nechoir haar uitschakelde en de laatste twijfelaars met terreur op andere gedachten had gebracht.
De Generaal had niet stilgestaan bij de politieke implicaties als De Nechoir verdween en een Woolf terug op het voorplan verscheen. Zonder Griffith zou Wails wellicht terug een absolute monarchie zijn geworden. Maar nu, met Griffith… Griffith moest zelfs niet actief het Hooghuis verdedigen. Het volk zou het vanzelf opeisen zodra ze wisten dat er nog een Woolf leefde. De Generaal haalde diep adem. Er stond hen een nieuw tijdperk te wachten.
Als ze de burcht deze avond konden innemen…
Griffith was van het verhoog afgekomen. Er waren nog tal van voorbereidingen te doen voor deze avond en hij wou er onmiddellijk aan beginnen. Zodra hij echter beneden stond, werd hij langs alle kanten vastgegrepen door mannen die zich er van wilden vergewissen dat hij echt was. Verbouwereerd liet Griffith toe hoe ze zijn kleren aanraakten. In geen honderd jaar had hij gedacht dat zijn naam zoveel effect zou hebben.
De Generaal kwam voor Griffith staan en keek hem met stralende ogen aan. “Ooit heb ik je moeder gediend, nu ben ik blij jou te kunnen dienen.” Griffith wist niet wat zeggen. De ouwe ijzervreter klemde hem in zijn armen tot Griffith geen adem meer kon halen en liet hem dan weer los. Toen Griffith eindelijk zijn plannen voor die avond kon beginnen uitleggen, was de Generaal in zo’n staat dat hij de boodschap van de jonge blonde vrouw vergat door te geven.
2. De mannen waren nu allemaal klaar. Iedereen wist wat hem te doen stond en het was nog slechts wachten tot de zon onderging. Griffith stond kalm toe te kijken terwijl iedereen zijn paard terug opzadelde. Hij wist dat elk van de mannen die op dit ogenblik aanwezig was op de hoeve, hem tot in de dood zou volgen nu ze wisten wie hij was. Het zou nodig zijn, want waar zij heengingen, zouden ze misschien nooit van terugkeren. Zestig man was weinig om de burcht binnen te dringen. Als ze stil waren, dan kon het lukken. Maar als dat niet kon…
Griffith wist dat hij nog een troefkaart had verborgen voor zijn mannen. Alleen zou het niet van hem afhangen of hij die ook kon gebruiken. Hij zou tot op het laatste ogenblik moeten wachten om te zien of maanden voorbereiding hun werk hadden gedaan. Als dat misliep, dan wisten alleen de goden hoe het met hen zou aflopen. Om zichzelf gaf hij niet, maar deze mannen konden tenminste nog hopen dat ze De Nechoir konden verslaan.
“…Catherina…”
Hij had altijd gevochten tegen De Nechoir, altijd verloren, tot zij kwam. Ze had dat deel van hem aangevuld dat De Nechoir van hem had afgenomen. Ze had hem geholpen De Nechoir te overwinnen. Maar op de vooravond van die beslissende slag stond hij er terug alleen voor, wellicht door zijn eigen toedoen. Griffith was niet bang om die slag alleen te leveren, het vervulde hem alleen met immense eenzaamheid.
De Generaal kwam naast hem staan. “We zijn bijna klaar…” Griffith knikte. “Ik zou wat vroeger willen vertrekken. Zeg de mannen dat we nu doorgaan, ik wil nog ergens langsgaan…” De Generaal liep naar de mannen toe en gaf hen het bevel door. Griffith stond even verloren voor zich uit te kijken. “Er is een keuze,” dacht hij in zichzelf. Maar dan mocht hij niet aarzelen.
De rebellen verlieten de hoeve en reden spoorslags achter de Schaduwloper aan. Griffith haastte zich in de ondergaande zon tot hij het huisje aan de boszoom zag. De Witte Heks stond hen al op te wachten toen ze aankwamen en ze ging onmiddellijk naar Griffith toe. “Ze is niet hier,” zei de vrouw, “ze wist niet dat het voor deze avond was en is kruiden gaan verzamelen…”
Griffith keek op en weerstond de neiging om te vragen in welke richting Catherina was vertrokken. De Witte Heks zag hem met zichzelf vechten en zei hem even te wachten. Ze ging het huis binnen en kwam even later terug met de baby op haar arm. Griffith wist niet waarom, maar hij voelde zich terstond opgelucht toen hij het kind zag.
De Witte Heks hield de baby voor hem omhoog en Griffith drukte een intense kus op het hoofdje. De Witte Heks nam het kind terug in haar armen en vroeg: “Welke naam zal je het geven, Griffith, nu je vertrekt?” Griffith streelde dat dierbare gezichtje met zijn vingers en aarzelde even. “Ik weet het niet, ik ben niet goed in dat soort dingen. Maar ze vertelde me ooit dat als ze een kind zou krijgen ze het zou noemen naar de Lyonnesse-legende. Zeg haar dat ik het een goede keuze vind.” De Witte Heks knikte en dan gebaarde de Generaal dat het tijd was. Ze konden niet langer wachten en ze vertrokken.
Toen Catherina een half uur later arriveerde, keek de Witte Heks zo bedachtzaam dat Catherina wist dat er iets mis was. “Hij is hier geweest,” zei de Witte Heks, “en ik ben verontrust.” Catherina’s gezicht vertrok. “Griffith is hier geweest? En ik was er niet?” De Witte Heks zag er ernstiger uit dan ooit. “Mijn kind,” zei ze, “ze gaan de Arendsburcht deze avond nemen en ik ben diep bezorgd over de blik die ik in de wolvenogen zag.
Je moet naar hem toegaan, m’n kind, want hij is hier gekomen zonder je te vinden en hij is niet van plan terug te keren.
Hij wil er sterven.”
3. Griffith gooide de takken weg en opende toen het luik. Hij gebaarde dat iedereen vanaf nu doodstil moest zijn en hem niet uit het oog moest verliezen. Toen verdween de zwarte man in het gat. De een na de ander volgde hem tot iedereen beneden was en het luik weer werd gesloten. Een paar toortsen werden ontstoken en Griffith begon door het labyrint te lopen. De Generaal liep naast Griffith en hij verbaasde zich erover dat de man zo feilloos zijn weg doorheen het labyrint wist. Maar dan ook, enkel de Wolven kenden het geheim van de gangen. Tenminste, op De Nechoir na dan. De Generaal vroeg zich af wat de zwarte man dacht nu hij hier in de voetsporen van De Nechoir trad, maar hij kon niks aflezen van dat onpeilbare gezicht.
Het was een lange tocht doorheen het net van gangen en de duisternis drukte op iedereen. Enkel de Schaduwloper trok er zich niks van aan en liep onverstoord verder. Pas na een hele tijd leken ze eindelijk daar te zijn waar ze moesten zijn. Griffith stopte en plots dook er een muur voor hen op. “Zijn we mis gelopen?” fluisterde de Generaal, maar Griffith schudde het hoofd en gaf zijn fakkel aan de man achter hem. Hij legde zijn oor op de muur en klopte er toen voorzichtig tegen. Het antwoord kwam vrijwel onmiddellijk.
“Griffith?” zei Emilio achter de muur. “De hemel zij dank, ik begon het ergste te vrezen.” Emilio was er weken mee bezig geweest om de muur die voor de geheime gangen was gebouwd steen per steen af te breken. Een heksentoer gezien hij na zijn werk telkens de losse stenen weer op elkaar moest zetten en het wijnvat er voor rollen.
“We zijn hier. Is alles verder in orde?” vroeg Griffith. “Ja.” “Geen verder verrassingen meer?” “Nee, alles is hier zoals het hoort te zijn.” “Goed,” zei Griffith dan. “Ga even naar achter staan Emilio.” En Griffith gaf een goede duw tegen de losse stenen.
Even later stonden bijna zestig zwaar bewapende mannen in de wijnkelder. Emilio keek hen ongerust aan want hij wist niet hoe zestig rebellen het konden opnemen tegen de zwaarst bewapende burcht van Wails. Griffith gaf hem een geruststellend schouderklopje en wenkte dan tien van zijn mannen naderbij. Hij had op de hoeve met deze tien afgesproken dat zij de wachters op de kantelen zouden uitschakelen. Als die immers niet de kans kregen alarm te slaan, hadden ze een kans om ongemerkt door de hele burcht te lopen. Maar dan moesten ze hen wel allemaal tegelijk kunnen uitschakelen…
Tien man sloop voorzichtig de kelder uit terwijl de rest beneden bleef wachten. Als het mis liep, zou James de anderen bevelen zich niet om de tien te bekommeren en zich terug te trekken.
Toen de tien het binnenplein opkwamen, stelden ze zich verdekt op om even de gangen van de wachters na te gaan. “We gaan voorzichtig moeten zijn,” fluisterde Griffith toen hij en de andere mannen naar het binnenplein keken. “Geen pistolen, gebruik je mes,” herinnerde hij hen. “James, jij waarschuwt de rest als het hier in orde is.” En dan wees hij iedereen een wachtpost toe.
De binnenplaats oversteken werd een zenuwslopende zaak. De wachtposten dreigden hen voortdurend in het oog te krijgen en iedereen moest ogen op zijn rug hebben en voorbereid zijn op het onverwachte. Eén meid die per toeval naar buiten kwam, zou hen onmiddellijk kunnen verraden.
Maar het was te vroeg om nu al mis te lopen, dacht Griffith knarsetandend terwijl hij zich tussen twee obstakels wrong. Ze konden niet op zo’n stomme manier aan hun einde komen. Niet voor hij De Nechoir had gezien. Niet daarvoor.
Griffith sloop op de richel onder de wachter. Hij speurde even in de ronde en zag dan dat nog enkel twee van zijn mannen hun posities niet hadden ingenomen. Dan gebaarden ze elkaar toe dat ze klaar waren. Iedereen keek naar de Schaduwloper. Vanuit zijn schuilplaats gebaarde hij vijf, vier, drie, twee, één… En plots schoten ze allemaal uit hun dekking en kwamen de soldaten oog in oog met de rebellen te staan. Griffith grijnsde toen hij het verbaasde gezicht van de wachter zag. Zijn mes flitste en het volgende ogenblik greep de man naar zijn keel. Griffith zorgde ervoor dat de man geluidloos neerviel en keek dan om naar de rest.
Een van zijn mannen op de kantelen zat in de problemen. De wachter had hem te vroeg gezien en de rebel was nu met hem aan het worstelen om te voorkomen dat hij op zijn hoorn kon blazen. Griffith wachtte geen moment af en spurtte onmiddellijk naar de twee toe. Een andere rebel kwam tegelijkertijd langs de andere kant aanzetten.
Ze liepen sneller dan ze ooit hadden gedaan. Griffith trok zijn mes en de andere rebel deed net hetzelfde. De hoorn van de wachter viel toen naar beneden. De rebel verloor daarop zijn greep en moest even met zijn armen zwaaien om zijn evenwicht terug te vinden. Op dat ogenblik vond de wachter de kans om zijn pistool te grijpen. Een kreet verstomde in Griffiths keel toen hij net een seconde te laat aankwam. De wachter schoot de rebel neer en een oorverdovende knal weerklonk door de burcht.
De andere rebellen schrokken van het helse lawaai en bleven stokstijf staan. Griffith stampte woest het pistool uit de hand van de wachter en gooide de man naar beneden. Dan keek hij de andere rebel aan. Het schot had wellicht de hele burcht wakker gemaakt dus zouden ze binnen de kortste keren worden overspoeld door soldaten. Op dat moment hadden ze nog maar één keuze en dat was zich uit de voeten maken. Vlug greep hij de man naast zich vast en sleurde hem achter zich aan naar beneden. Een aantal anderen kwamen op hen afgelopen. Griffith snauwde: “Wegwezen.”
Ze werden onverwacht snel onderschept door een aantal soldaten die uit de burcht kwamen. De rebellen doken gauw achter wat schutsels en een kort vuurgevecht weerklonk over het plein. Hoewel de meeste van de soldaten getroffen waren en de rest de benen nam, wist Griffith dat ze hopeloos in de val zaten. Ze konden nooit op tijd het plein nog oversteken en hij had gelijk ook want het volgende moment stroomde een nieuwe vloed van soldaten over het plein heen.
De rebellen vuurden opnieuw, hopend dat ze zoveel mogelijk soldaten troffen en herlaadden dan zo vlug mogelijk hun wapens. De Generaal dook op naast Griffith. “Hoe geraken we hier weg?” hijgde de geblokte man, maar Griffith zei: “Niet. Dat daar is onze enige vluchtweg naar de wijnkelders.” De Generaal vloekte en ze vuurden allebei tegelijk op de soldaten. “Wat doen we dan?” “Zo goed mogelijk je pistool tussen jezelf en de soldaten houden.” “Er moet een manier zijn!” Griffith schudde het hoofd. “Geen enkele.” De Generaal dook toen een schot de schutting raakte. “Soms wenste ik dat ik je nooit had gekend,” gromde de oudere man, maar Griffith luisterde niet meer want hij legde opnieuw aan. Hij dook onverwacht snel terug. “Wat?” vroeg de Generaal. “Ze kwamen,” zei Griffith verbaasd, “ik zei James hen weg te sturen en die idioten komen ons redden.”
En inderdaad. Met luid gebrul stormden de overige rebellen naar buiten en probeerden Griffith en de andere mannen te bereiken. Griffith wist dat het nu geen zin meer had om hen te zeggen zich terug te trekken. Ze waren nu allemaal omsingeld en ze zouden de beker tot op de bodem moeten leegdrinken. Hij beval zijn mannen zich verdekt op te stellen en te vuren op alles dat bewoog tot de rest van de mannen bij hen was.
Niet de helft van de burcht had er op dat moment een idee van wat er aan de hand was. Soldaten vielen zonder bevel aan en werden door de rebellen weggevaagd. Oversten liepen half aangekleed over het binnenplein en vonden hun troepen niet. Niemand leek te begrijpen wie hun aanvallers waren en hoe ze binnen waren geraakt. Griffith maakte dankbaar gebruik van de verwarring en liet zijn mannen een paar tactische posities innemen. Met het kruit en de pistolen die ze hadden meegenomen konden ze de eerste aanvallen wel doorstaan en zouden ze er in kunnen slagen De Nechoir behoorlijk pijn te doen.
Toch was het nog steeds een wanhoopsdaad. Ze hadden de burcht kunnen overrompelen als niemand alarm had geslagen, maar nu stonden ze tegen een overmacht waar ze weinig tegen konden beginnen als die zich organiseerde. Terug naar de wijnkelders konden ze niet want de soldatenkwartieren lagen daar vlak naast. Als ze dus nog wilden ontsnappen zouden ze dat langs de burchtpoorten moeten doen, maar dan moesten ze die eerst nog open krijgen.
Dan gaf de Schaduwloper een schreeuw en ze vluchtten de gebouwen in. “We gaan het niet halen,” hijgde de Generaal naast hem, maar de Schaduwloper liep kalm door. Hij had gezien dat de meeste soldaten geen pistolen hadden en dat kon alleen betekenen dat nog niemand de wapenkamer had geopend. En ze konden de afwezigheid van vuurwapens nu echt wel gebruiken.
“Waar gaan we heen?” Griffith was er al. Hij wenkte iemand met een bijl en dan liet hij de Generaal samen met de andere man het slot forceren. Ze hadden geluk: de wapenkamer was nog altijd waar ze altijd had gelegen. Vlug zocht Griffith naar een kruitvat. “Wat?” hijgde de Generaal, maar Griffith beduidde dat hij en de mannen moesten maken dat ze weg waren. Er was geen tijd om te discussiëren en als ze zouden improviseren dan moesten ze de risico’s er maar bij nemen.
De Generaal vertrok onmiddellijk met de mannen die hem hadden kunnen volgen en Griffith hakte enkele van de kruitvaten open. Dan nam hij het kleine vatje terug vast en begon in slingerbewegingen de kamer uit te lopen. Hij verloor zijn kalmte niet, maar hij wist dat het vuur zou kunnen worden gestopt door één enkele soldaat die wat te vroeg kwam.
Toen hij ver genoeg was, greep hij naar een brandende lantaarn en gooide die op het buskruit. De rebellen waren intussen verspreid over de hele burcht. Degenen die Griffith kruiste, nam hij onmiddellijk met zich mee en toen ze de kleine binnenkoer bereikten, knalde plotseling de zuidertoren uiteen. Griffith had er geen idee van hoeveel kruit daar eigenlijk gestockeerd had gelegen, maar aan het geraas van de ineenstortende toren te horen, moest het redelijk wat zijn geweest. Hij hoopte dat zijn moeder het hem zou vergeven.
Op de binnenkoer ontmoette hij de Generaal weer. Ze waren intussen al zo’n vijftien man kwijt en Griffith vloekte. Voorlopig zag hij geen enkele mogelijkheid om bij de poorten van de burcht te geraken, laat staan ze te openen, dus was hun eerste zorg zich voorlopig te verdedigen. Hij keek om zich heen en zag plots de keukens. Dan realiseerde hij zich dat er ramen inzaten die nauwelijks groter waren dan schietgaten. Hij brulde dat iedereen naar binnen moest lopen. De mannen doken de gebouwen binnen en maakten zich gereed voor hun verdediging.
De Generaal dook weer op naast Griffith terwijl ze opnieuw werden aangevallen. De mannen vochten voor hun leven en sloegen keer op keer hun aanvallers af. Het was evengoed betwijfelbaar of ze het nog lang konden uithouden. “Hoe geraken we bij de poorten?” schreeuwde de Generaal tegen Griffith. “Waar is James?” vroeg Griffith op zijn beurt. “De poorten!” bulderde de Generaal boven het lawaai uit, “naar de hel met James.”
Griffith lette niet op hem en keek even voorzichtig naar het binnenplein. Vloekend dook hij terug naar beneden. “Ben je geraakt?” vroeg de Generaal. “Emilio en James zijn daar!” riep Griffith uit. “Ze zijn aan het proberen de poorten open te krijgen nu ze ons aan het beschieten zijn.” Verrast wierp de Generaal ook een blik op het binnenplein. “Mijn hemel.”
“Ik kan ze daar niet laten,” riep Griffith. “Je kan geen uitval wagen,” riep de Generaal terug. “Nee! Ze zullen hen afschieten als een hond als ze hen opmerken!” “Je vermoordt de rest van je mannen als je hen probeert te redden.” Griffith balde zijn handen samen. “Emilio is mijn broer! Ik kan niet…”
De Generaal schudde het hoofd, maar Griffith gaf hem niet de gelegenheid hem in rede te vallen. “Luister,” riep Griffith, “hij en James zijn daar hun leven aan het wagen om ons te redden!” “We geraken nooit tot daar!” “Dat doet er niet aan toe!” schreeuwde Griffith. “En hou nu je kop want ik probeer je iets uit te leggen! Die poorten moeten geopend worden. Het is de enige manier om De Nechoir te verslaan. De koning van Lenion staat klaar met zijn troepen om de burcht binnen te vallen zodra die poorten opengaan en de Welshe kroonprins is bij hem.
Begrijp je nu waarom we Emilio en James moeten helpen? Ik heb jou hier niet binnen gebracht om een burcht in te nemen, ik heb je hier binnen gebracht om die poorten te openen en niks anders!”
De Generaal keek opnieuw naar het binnenplein, dit keer verbaasd. “Er ligt een hele troepenmacht voor de burcht te wachten op ons teken?” “Ik weet het niet. Ik vertrouw de kroonprins niet en ik weet evenmin of de Bethune zich aan zijn woord houdt. Daarom wou ik eerst proberen om de burcht zo stil mogelijk binnen te komen om de situatie in te schatten.”
De Generaal trok een lang gezicht. “Jongen, ik heb er een hekel aan als je dingen voor me verbergt. Waarom heb je me dat niet verteld?” “Omdat je dan zou hebben geweten dat ik jullie hier binnenbracht om jullie in mootjes te laten hakken! Ik ben nooit zeker geweest dat we de burcht alleen konden innemen, maar ik was evenmin zeker van de kroonprins en de Bethune.” De Generaal knikte. Eerlijk gezegd had hij altijd wel geweten dat hun kansen om dit waanzinnige plan te overleven gering waren, maar Griffith had het altijd zo goed verkocht. “Goed,” zei hij dan, “we zullen een uitval doen om de aandacht af te leiden van Emilio en James, maar ik zweer je dat als we hier levend uitkomen, ik je daarna persoonlijk vermoord.”
Hij schreeuwde vlug wat bevelen rond en keek een laatste maal naar Griffith. “Probeer uit een zwaardgevecht te blijven als je kan…” Het volgende ogenblik stormden de rebellen uit het gebouw. Vijf van hen werden onmiddellijk omver geschoten. Een aantal anderen raakten gewond tijdens de worsteling om de poorten te bereiken. Het was waarschijnlijk het moeilijkste dat de mannen ooit hadden gedaan en velen zagen hun oude vrienden tijdens het volgende half uur sterven tijdens hun poging om de poorten te openen.
Op wat snel opgeworpen barricades na, waren ze een open schietschijf en het was maar omdat ze de wapenkamer hadden vernield dat ze toen niet onmiddellijk afgeschoten werden. Spoedig werd er al helemaal niet meer geschoten en gingen de soldaten de rebellen met hun zwaard te lijf. De boerenkerels trokken hun zwaarden en bijlen en al snel werd het een drummen en trekken waarbij het niet altijd duidelijk was wie wie te lijf ging.
Griffith trok zich weinig aan van het strijdgewoel om hem heen. Hij stond nu naast Emilio en James en deed een vruchteloze poging om de poorten open te krijgen. Emilio en de jonge soldaat hadden het valhek al op hun eentje omhoog gezeuld. De eigenlijke deuren waren echter gesloten met een sleutel en ze moesten het slot met bijlen bewerken. Maar terwijl Griffith woest inhakte op de poorten, werd hij beangstigd door het ontbreken van elk lawaai achter de poort.
De Bethune moest intussen toch wel gemerkt hebben dat de strijd was losgebarsten? Waarom kwam hij hen dan niet te hulp en probeerde hij de poorten niet te forceren met een stormram? Had hij zich op het laatste moment teruggetrokken, nadat hij de Grote Zee was overgestoken om deze burcht te doen vallen? Of had De Nechoir zijn troepenmacht gezien en had hij hem tegen kunnen houden? Ze hadden nochtans veel berichten met elkaar uitgewisseld om er zeker van te zijn dat de Bethune ongemerkt aan land zou kunnen raken.
Zonder de Bethune was een overwinning niet mogelijk want op de Welshe kroonprins durfde Griffith al helemaal niet meer te rekenen. Die had zijn steun alleen maar toegezegd nadat Griffith hem had verteld dat hij op de hoogte was van De Nechoirs omkoperij. Toch was Griffith nooit zeker geweest dat de kroonprins zijn woord ook zou houden.
Op dat ogenblik viel een soldaat, Emilio in de rug aan. Griffith zag het in zijn ooghoek gebeuren, maar omdat hij zo hard bezig was met de poort, merkte hij het te laat op. Plots schoot James tussen hen in en weerde de slag af. Griffith greep zijn bijl vast en velde de soldaat met een slag. Emilio staarde even ontzet naar het lijk.
“Waar is De Nechoir?” schreeuwde James toen. Griffith keek even op. Hij had nog geen moment aan hem gedacht. “Hij is hier wel in de buurt,” zei hij kalm en hief zijn bijl terug om op het slot te hakken. De situatie zag er slecht uit op dat moment. De meeste van de rebellen waren gesneuveld en ze hielden nog slechts met vijfentwintig of minder stand. Bovendien leken de soldaten zich eindelijk te organiseren. Griffith merkte dat alle soldaten nu pas in de strijd werden geworpen. Dat betekende dat De Nechoir hier inderdaad ergens moest rondhangen want enkel hij kon beseffen dat ze de poorten tot elke prijs gesloten moesten houden.
Plots, terwijl Emilio als een razende opnieuw insloeg op de poorten, leek het hout mee te geven. Griffith en Emilio keken elkaar even aan en dan gaven ze elk een laatste slag. Toen opende de poort zich en met al hun kracht duwden ze beide deuren open. “Terugtrekken,” riep Griffith tegen zijn mannen en hij stortte zich in het gewoel om iemand te helpen die in het nauw was gedreven. Op dat moment deed het er niet meer aan toe of de Bethune er al dan niet was met zijn troepen. Als hij zekerheid had gehad, zou hij zijn mannen hebben opgedragen de poorten tot de laatste man te verdedigen. Nu probeerde hij zoveel mogelijk van hen te redden van deze catastrofe.
Griffith gaf een schreeuw en bevond zich plotseling tussen De Nechoirs soldaten. Toen hij het merkte, werd hij nog woester en begon om zich heen te hakken met verdubbelde kracht. De bijl was veel te groot om met één hand te hanteren, maar ondanks het feit dat hij daardoor geen schild kon dragen, slaagde geen enkele soldaat erin om de donkere man te verwonden. Griffith sloeg er op los alsof niks hem kon deren. Hij wist nog nauwelijks wat er om hem heen gebeurde en of zijn mannen zich al hadden weten te redden.
Plots begon het aantal soldaten te groot te worden. Hij slaagde er nog nauwelijks in om ze uit de buurt te houden en slechts met moeite ontweek hij dodelijke slagen. De vermoeidheid begon op te spelen en tot zijn schrik merkte hij dat hij het niet lang meer zou volhouden. Maar dan was de jongen daar, James, en ineens weken de soldaten weer wat opzij. Keer op keer voorkwam James dat Griffith in de rug werd aangevallen en ving hij snel klappen op die de zwarte man anders wellicht niet had kunnen incasseren.
Griffith trok zijn zwaard en zette zich rug aan rug met de jonge soldaat. Hij was inderdaad geen geweldige zwaardvechter, maar de bijl vroeg te veel kracht en bovendien dekte James hem nu als hij in moeilijkheden kwam. Af en toe kregen ze allebei wel een klap te verwerken, maar gelukkig schampten die af van hun kuras en was het bloed dat hun kleren doordrenkte eerder dat van De Nechoirs soldaten dan van hun.
Griffith keek voor het eerst om zich heen en was verward door het gewriemel van soldaten van allerlei slag. Een ogenblik lang begreep hij het niet, maar dan begon hij wat helderder te denken. Hij herkende ineens de Bethunes wapenschild en ook dat van de Welshe kroonprins. Maar ook een ander slag van mensen had zich in de strijd gestort: pachters en stedelingen uit de buurt die het lawaai van de ineenstortende zuidertoren hadden gehoord en onmiddellijk naar de burcht waren gekomen. Gezamenlijk wierpen ze zich op de vijand en deden ze wat niemand ooit eerder had gedaan: ze drongen De Nechoirs onoverwinnelijke leger terug.
De Nechoirs soldaten gingen stap voor stap achteruit en Griffith kwam in de achterste linies terecht. Griffith staarde met lege ogen naar de slag voor hem en liet eindelijk zijn zwaard zakken. De Generaal kwam op dat ogenblik naar hem toe en omhelsde Griffith uitgelaten. “Ze kwamen! Ze kwamen!” Griffith knikte slechts stom. Hij keek naar de soldaten en de burgers die zich woedend op De Nechoirs mannen stortten. Het was een chaos tot en met, maar blijkbaar deerde dat de Generaal niet. Hij stond aan Griffiths arm te trekken alsof hij een klein kind was en het duurde een tijdje voordat de zwarte man ook begreep waarom.
Ze waren aan het winnen. Ze waren echt aan het winnen. De Nechoirs soldaten werden beetje bij beetje teruggedrongen door hun eigen soldaten en de balans sloeg over in hun voordeel. Griffith streek door zijn haar. Er hing bloed aan zijn gezicht, maar het was gelukkig niet van hem. Vlug probeerde hij te zien of ze niks over het hoofd zagen, zoals de kanonnen op de kantelen of het ijzeren hek voor de poorten, maar dat waren dingen die gelukkig al verzekerd waren.
De Generaal legde zijn hand op Griffiths schouder. “We hebben hem verslagen,” zei hij opgetogen, “de burcht is van ons.” Griffith hoorde hem niet. Hij keek over de chaotische mensenmassa en opeens vernauwden zijn ogen. Zijn blik leek even die van een andere man te kruisen en Griffith vergat onmiddellijk hoe moe hij was. De Generaal keek hem vreemd aan en vroeg: “Is er iets, jongen? Ben je ergens geraakt? Hé!”
“De Nechoir…,” klonk het donker. De Generaal liet hem los. “Hij zal er wel ergens tussenzitten,” zei de Generaal, “maar dat doet er niet aan toe. Zijn rijk is uit en op den duur zullen we hem wel te pakken krijgen.” Griffith schudde langzaam het hoofd. “Nee…,” zei hij, “nee…” En langzaam begon hij in de richting van het strijdgewoel te lopen.
De Generaal greep hem gehaast vast en zei: “Durf niet! Laat De Nechoir voor wat hij is. Je bent te vermoeid en bovendien zijn er wel andere mensen die achter hem aan zullen gaan.” Maar Griffith schudde woordeloos het hoofd en trok zijn arm los. “Marcos…” “Griffith!” Griffith begon in de richting van de strijd te stappen. “Ik wil mijn wraak,” knarsetandde hij, “ik wil hem dood.”
Ze waren aan het vechten aan het uiteinde van het plein, maar de zwarte man leek zich er weinig van aan te trekken. Hij liep kalm tussen de soldaten door en wanneer er iemand hem aanviel, ontweek hij hem en liep hij gewoon verder. Het was alsof er een vreemd aura rond hem hing dat hem een vrijgeleide gaf om te passeren.
De zwarte man stapte over lijken en bloed heen. De donkere ogen bleven recht voor zich uitkijken, zelfs al liep er iemand door zijn gezichtsveld, alsof hij wist wat hij daar kon vinden. De woeste beestenogen waren als een mes dat iedereen wou ontwijken. Nooit eerder had er zoveel haat in gelegen.
Plots merkte James, de zwarte man op tussen De Nechoirs soldaten. Even staarde hij verbijsterd naar hem, dan zag hij dat ook een van De Nechoirs mannen Griffith had gezien. James schudde zijn aanvaller af en maakte dat hij in twee, drie sprongen naast Griffith stond, net op tijd om een slag op te vangen die voor de zwarte man bedoeld was. De snelle reactie leek Griffith wakker te schudden. Plots zag Griffith de talloze soldaten om zich heen en hief hij zijn zwaard. Ze waren helemaal omsingeld en James kon de soldaten niet alleen aan.
Opnieuw stonden Griffith en James rug aan rug tegen elkaar, maar deze keer waren er meer vijandige soldaten rondom hen dan bevriende en moesten ze zich des te harder weren. Waarom hier de meeste soldaten waren, werd James onmiddellijk duidelijk toen hij plots een glimp opving van De Nechoir op de trap. Hij hoopte alleen maar dat Griffith het niet ook had gezien of die zou als een gek op hem af zijn gestormd. Griffith was op dat ogenblik gelukkig te hard verwikkeld in de strijd om zich bewust te zijn de rode ogen die hem bespiedden.
Intussen verzette de Generaal ook bergen om zijn leider te helpen. Hij probeerde zich met zijn overgebleven mannen een weg te banen tussen de soldaten, maar Griffith en James zaten hopeloos ingesloten. De troepen van de kroonprins en de Bethune waren elders te druk bezig om hen te helpen, maar toen de Generaal om hulp riep, antwoordden de burgers en boeren wel onmiddellijk en vonden de rebellen plots de steun die ze nodig hadden om door de rangen van De Nechoir te stoten. De Generaal gaf een schreeuw en zijn mannen volgden hem door een muur van vlees en schilden.
James zag de nieuwe hulp niet aankomen en bestierf het van de angst. Griffith bleef even kalm, maar de jongen begon te beseffen welk gevaar hij liep en begon te panikeren. Hij miste een slag en werd midden in zijn borst getroffen door een bijl. Gelukkig miste de slag kracht en ving zijn kuras de ergste schok op, maar het zwaard viel uit zijn handen.
Een andere soldaat maakte onmiddellijk gebruik van de mogelijkheid om in te hakken op de jongen. “James!” Met een ruk trok Griffith hem achteruit en trof hij met zijn zwaard het been van de aanvaller. Maar de jongen was nu ongewapend en terwijl Griffith zich voor hem plaatste, besefte hij hoe onmogelijk het was om hen allebei te verdedigen tegenover zo’n overmacht. Koel keek de donkere man naar hun belagers terwijl hij zo goed mogelijk na probeerde te denken.
“James, als ik je mijn zwaard geef, zul je jezelf dan verdedigen?” De jonge soldaat was te geschokt om het zwaard te weigeren dat Griffith hem plots in de handen stopte. Dan werd hij ook aangevallen en moest hij hen ineens allebei verdedigen.
Hij deed een uitval en sloeg enkele soldaten van zich af, maar toen hij in zijn ooghoeken naar Griffith zocht, zag hij ineens dat die weg was. James realiseerde zich met een schok dat ze uit elkaar waren gedreven en dat hij er nu alleen voor stond. Paniekerig probeerde hij zich te verweren, maar door de overmacht werd hij tegen de muur aangedrongen. Langzaamaan begon hij de controle te verliezen. “Griffith!” schreeuwde de jongen wanhopig, “Griffith!” Maar niemand kwam hem ter hulp en de jongen wist toen al dat hij verloren was.
Ze waren met teveel en de soldaten wisten het. Ze hadden de jongen zodanig in het nauw gedreven dat het enkel nog afwachten was wie de genadeslag gaf. “Griffith!” schreeuwde hij nog een laatste keer hopeloos en dan verstomde hij want hij keek recht in het gezicht van zijn oude bevelhebber.
De sergeant keek de overloper kil aan en toonde dreigend zijn zwaard. Hij had de jongen nooit gemogen en toen hij had gehoord dat hij was overgelopen naar het kamp van de rebellen, had hij geweten waarom. Nu werd het tijd om hem zijn verraad betaald te zetten.
De sergeant viel de jongen onmiddellijk aan en hakte zo hard op hem in dat James zich nauwelijks kon verdedigen. James pareerde met de moed der wanhoop de slagen, maar wist dat het tevergeefs was. Het had ook geen zin gehad te denken dat hij het einde van de dag zou halen. Hij was alleen en meer dan tien vijandige soldaten hadden hem in het vizier.
De sergeant trof hem in de schouder. Nog even blokkeerde James de zwaardslagen en dan gaf hij het op. Hij was waarschijnlijk al dood voordat hij de grond raakte, maar misschien hoorde hij nog even iemand zijn naam roepen boven het tumult uit voordat hij stierf. Griffith en een aantal andere soldaten joegen De Nechoirs soldaten uiteen en Griffith vloog naar de jongen toe. Hij zag onmiddellijk dat het te laat was en verdeed zijn tijd niet met jammeren. Hij keek op en speurde in de ronde. Hij trof De Nechoirs blik vrijwel onmiddellijk en beide mannen keken elkaar koud aan.
De Nechoir stond op de trappen van de noordertoren. Hij had wellicht de hele tijd de situatie gade geslagen en Griffith kon iets van leedvermaak in die rode ogen herkennen. Dan zag De Nechoir dat zijn troepen ver verslagen waren en dat het geen zin had hier nog verder te blijven rondhangen. Hij was niet zoals de wolvenvrouw die haar burcht tot het laatste moment had verdedigd.
Hij ging naar binnen en Griffith probeerde hem te volgen. Een aantal soldaten sprongen voor hem, maar Griffith hakte genadeloos op hen in. Hij zou zich niet meer laten tegenhouden nu! Hij was gekomen om voor eens en voor altijd zijn rekening te vereffenen met zijn demonen en niemand zou hem daarvan afhouden.
Hij vocht de soldaten van zich af en liep de toren in. Hij kwam terecht op een splitsing van twee gangen. Hij kon De Nechoir niet meer zien, maar toen hij zijn oren spitste, leek hij een vaag gerucht links van hem te horen. Hij zette het onmiddellijk op een lopen en probeerde er achter te komen waar De Nechoir heen ging. De Nechoir zou de burcht moeten ontvluchtten als hij zijn vel wilde redden. Maar het was nog maar de vraag hoe hij uit deze levensgrote val kon ontsnappen nu hij noch langs de geheime gangen, noch langs de poorten naar buiten kon.
Jean-Filip, dacht Griffith onmiddellijk. De Nechoir zou de kroonprins gebruiken om zichzelf vrije doorgang te kopen. De Bethune zou niet willen dat zijn zoon een haar werd gekrenkt en de Welshe kroonprins zou de Bethune niet tegen zich in het harnas willen jagen. Griffith klemde het zwaard in zijn hand nog harder vast. Hij wist waar De Nechoir hem zou opwachten.
4. De Nechoir sleepte Jean-Filip achter zich aan. De jongen wist niet wat er aan de hand was, maar het pistool in De Nechoirs hand overtuigde hem ervan dat hij vooral niet moest tegenstribbelen. Hij hoorde vaag krijgsrumoer dat van buiten leek te komen, maar Jean-Filip was op het ogenblik meer begaan met zijn eigen lot dan met wat er buiten gebeurde. De Nechoir zag er vreemder uit dan ooit en de blik in die rode ogen maakte de jongen doodsbang.
De heer van het Arendsnest keek haastig om zich heen, leek af en toe te aarzelen bij een splitsing. Dan herinnerde hij zich weer iets en trok hij Jean-Filip achter zich aan terwijl hij het pistool dreigend tegen hem aanhield. Tenslotte stopten ze voor een lege kamer. De Nechoir duwde Jean-Filip binnen en toen de jongen zich verzette, gaf hij hem een klap met de kolf van zijn pistool. Het werd Jean-Filip zwart voor de ogen en de jongen viel neer.
Toen Jean-Filip bijkwam, merkte hij dat hij vastgebonden was aan een stoel. Hij wrong aan zijn boeien, maar kreeg ze voor geen millimeter los. Dan keek hij om zich heen en zag hij dat De Nechoir aan de andere kant van de kamer stond. De Nechoir was net gedaan met het verslepen van een commode voor de deuropening en draaide zich juist op dat ogenblik om naar Jean-Filip.
De Nechoir glimlachte toen hij Jean-Filip naar hem zag kijken en zei: “Wakker? Heel goed, want ik zou niet willen dat je iets van het volgende bedrijf zou missen.” Hij keek de gang in en zei: “Onze hoofdrolspeler kan elk moment arriveren en het zou zonde zijn als je zo’n ontmoeting niet meemaakte.”
De Nechoir ging dan weg van de deuropening en kwam op Jean-Filip toe. De jongen kroop weg in zijn stoel en De Nechoir grijnsde. Hij nam het gezicht van de jongen in zijn hand en wreef langs zijn wang. “Mooie jongen… Raul was net als jij op die leeftijd, mooi. Hij smaakte als honing voordat ik hem met ijzers liet bewerken…”
De Nechoir liet Jean-Filip los en ging even voor een raam staan om naar buiten te kijken. Hij zag het gewriemel van mensen op de binnenplaats en keek dan ongeïnteresseerd weg. De burcht was hij kwijt, maar hij kon niet zeggen dat het hem veel uitmaakte. Hij had zijn plezier eraan gehad, maar nu werd het tijd om ergens anders neer te strijken. Dit land had hem niks meer te bieden.
“Laat me gaan,” fluisterde Jean-Filip bleek, “ik ben van geen nut meer voor u.” De Nechoir trok de wenkbrauwen geamuseerd op. “Als je van geen nut meer was, dan leefde je niet meer, jongen. Vraag dat maar aan je lieve tante. Ik heb je nodig om uit dit wespennest te geraken en met jou als gijzelaar lukt me dat wel best.” “Als dat zo is,” zei Jean-Filip zenuwachtig, “waarom neemt u me dan nu niet mee en vertrekt u? Waar wacht u op?” De Nechoirs rode ogen draaiden koortsachtig naar de deur. “Ik wacht op Raul,” zei de vreemde man, “die verbasterde hond. Hij en ik hebben nog een zaak te regelen…”
Jean-Filip wrong zenuwachtig aan zijn boeien. Hij wist niet wie die ‘Raul’ was, maar de blik in De Nechoirs ogen zon hem niks. “Jarenlang ben ik zijn enige reden van bestaan geweest,” zei De Nechoir. “Hij heeft me al zo lang gehaat dat hij wellicht vergeten is waarom. Nu is hij op zoek naar me om onze rekeningen voor eens en voor altijd te vereffenen. Maar wat hij niet weet, is dat hij dit geschil niet kan winnen… Hij denkt dat hij de zoon is van die wolventeef, maar dat is hij niet. In werkelijkheid is hij mijn bezit, en mijn bezit alleen! Als hij denkt dat hij op wraak uit is, dan is dat wraak die ik hem heb gegeven. Als zijn drijfveer haat is, dan is het haat die ik hem heb ingeplant. Er is niks dat hij voelt, denkt of doet dat ik hem niet heb ingefluisterd. Want zie je, hij en ik, wij zijn dezelfden. Hij doet alles zoals ik wil dat hij het doet. Ik heb hem gemaakt tot wat hij is en daarom kan hij niet van me winnen…”
De Nechoir keek terug weg van de deuropening. “Die wolventeef dacht ook dat ze me de baas kon. Maar ik viel haar burcht aan en ze is dood. En nu zal ik haar zoon doden, zoals ik haar doodde en haar echtgenoot doodde. En lang nadat ik mijn fortuin elders heb opgebouwd, zal haar zoon naast haar liggen te rotten in een naamloos graf…”
“Ze laten u nooit gaan,” zei Jean-Filip beangstigd. De Nechoir keek hem snuivend aan. “Wie zal me stoppen?” vroeg hij spottend. “De Bethune? Hij wil zijn zoon nog geen vinger zien missen. Woolf? Reken daar maar niet op. Hij haat me misschien, maar hij kan me niet doden. O nee, hij kan me niet doden, zelfs al liet ik hem een mes op mijn keel zetten.” “Woolf? …Jago! Jago laat u in geen honderd jaar vertrekken uit deze burcht! Hij zal u doden voor u een stap uit deze kamer hebt gedaan!” De Nechoir grijnsde vals naar Jean-Filip en nam de kin van de jongen in zijn hand. “Zijn naam is niet ‘Woolf’ of ‘Jago’. Vergeet niet dat hij met lijf en leden aan mij toebehoort… Hij laat ons wel gaan…”
Plots trok De Nechoir zijn dolk. Snel zette hij het mes op Jean-Filips keel, niet om de jongen zijn mond te snoeren, maar omdat hij iemand in de gang hoorde lopen. Het volgende ogenblik zag Jean-Filip iemand in de deuropening verschijnen en De Nechoir glimlachte opnieuw.
Griffith bleef aan de ingang van de kamer staan. Hij zag onmiddellijk Jean-Filip en de dolk, maar het enige dat hem interesseerde was De Nechoir. Toch bewoog de zwarte man niet.
De rode en zwarte ogen namen elkaar aandachtig op. Griffith prevelde De Nechoirs naam.
“Dus je bent eindelijk gekomen,” zei De Nechoir. “Ik dacht wel dat je uiteindelijk hier terecht zou komen. Vanaf het ogenblik dat ik het alarm hoorde, wist ik dat wij elkaar hier zouden ontmoeten, op deze plaats waar jij en ik ooit onze oorlogsverklaring tekenden. En daar ben je dan…” De Nechoir maakte een sarcastisch gebaar. “Bijna dertien jaar later… Een volwassen man! Je bent niet zo veel veranderd.” Griffith antwoordde niks en maakte aanstalten om op de commode te springen om naar binnen te komen. “Dat zou ik niet doen als ik jou was,” zei De Nechoir, “als je niet wilt dat ik dit mooie popje de keel oversnijd. Want dan kan ik niet garanderen dat je bondgenootschap met de Bethune standhoudt.”
Griffith snoof en bleef staan.
“Goed zo,” zei De Nechoir smalend, “nu kunnen we praten.
Ik heb uitgekeken naar deze ontmoeting. Al vanaf het ogenblik dat ik begreep dat jij de Schaduwloper was, wist ik dat ik niet langer over Wails zou heersen. Ik heb dus wat voorbereidingen gemaakt om dit zinkende schip vlug te kunnen verlaten en ik verheug me al op nieuwe horizonten.
Maar voordat ik doorga wou ik je nog één keer terugzien. Van alle mensen ter wereld ben jij immers de enige die op mijn hoogte staat en ik beklaag je als ik je straks alleen zal laten. Want zonder mij ben jij niks meer: ik ben de enige reden van je bestaan en zonder mij heb je geen doel meer in je leven.”
Griffith bleef bewegingloos voor de ingang staan. De Nechoir haalde zijn mes van Jean-Filips keel en ging verder. “Ik zal je ook missen, maar in tegenstelling tot jou heb ik nooit mijn levensdoel van jou gemaakt. Ik ben immers naar Wails gekomen om het zo goed mogelijk uit te melken. Het heeft dan ook nooit in mijn bedoeling gelegen om het Arendsnest te behouden. Integendeel, je kleine opstand was een deel van mijn plannen want nu heb je me de mogelijkheid gegeven om spoorloos van het toneel te verdwijnen.”
De donkere figuur aan de deur gromde, maar zei niets. In de plaats daarvan zag De Nechoir dat Griffiths vuist om het zwaard harder werd. De Nechoir greep Jean-Filips hoofd vast en toonde dreigend zijn mes aan de donkere man. Griffith zette de kaken op elkaar en knarsetandde. Hij keek even opzij en dan, zonder waarschuwing, sprong hij op de commode.
De Nechoir trok bleek weg en drukte harder met zijn dolk op Jean-Filips keel. De jongen verging van de angst. Hij wist dat De Nechoir hem niet kon doden als hij wilde kunnen ontsnappen, maar hij wist niet wat De Nechoir zou doen als hij panikeerde. De Nechoir verloor zijn hoofd gelukkig niet en toen Griffith van de commode afsprong, liet hij Jean-Filip gewoon terug los.
Griffith stond nu midden in de kamer en liep naar De Nechoir toe. De Nechoir kwam vanachter Jean-Filips stoel en trok langzaam zijn zwaard. Hij was evengoed nog niet bereid om voor zijn leven te vechten. “Denk aan wie je bent,” siste De Nechoir terwijl ze om elkaar begonnen te cirkelen. “Ik zou je alles hebben gegeven: een naam, een burcht, een heel land! Maar je hebt het weggegooid omwille van twee mensen die je nooit hebt gekend.”
“Jij doodde mijn moeder,” grauwde de wolf. “Wat had zij je te bieden?” snauwde De Nechoir. “Net als dit godvergeten land zou je naam binnen de kortste keren vergeten zijn. Maar ik, ik had je kunnen maken! Ik had een heel continent aan je voeten gelegd!” “Wat jij me gaf, was meer dan genoeg.”
“Ik zou geprobeerd hebben je voor me te winnen als je niet zo koppig was geweest.” “Jij doodde mijn vader...” “Hij was een zwakkeling, de rouw niet waard. Hij kon nog geeneens voor een opvolger zorgen. Zelfs je moeder wist dat ik ver boven hem uitsteeg.” “Hij was mijn vader!” baste Griffith.
“O,” zei De Nechoir theatraal, “jouw 'vader', dat doet pijn. Als hij je vader is, wat maakt dat dan van mij? Je stiefvader?”
“Ik heb jou nooit erkend,” snauwde Griffith.
“Nee? Denk je soms dat ik dat geloof? Je hebt jezelf altijd Raul genoemd. En dat is de naam die ik je gegeven heb. Je mag jezelf zien als de zoon van dat wolvenpaar en je mag bijzonder goed lijken op die teef van je moeder, maar in al de rest lijk je op mij en niet op haar - en zelfs nog minder op haar eerste man, je ‘vader’...”
Griffith brieste furieus en viel De Nechoir blind van woede aan. De Nechoir ving de klap van diens zwaard ternauwernood op en moest zich weren om een volgende uithaal te ontwijken. Toen De Nechoir hem voordien op het binnenplein had zien vechten, had hij gedacht dat hij Griffith gemakkelijk de baas kon in een zwaardgevecht. Nu hij de razernij in de ogen van de zwarte man zag, bleek hij nauwelijks weerwerk te kunnen bieden. Griffith hakte en hakte dat De Nechoir er bijna bang van werd. Het enige dat hem wellicht redde, was dat hij zelf een goed zwaardvechter was en dat hij daardoor Griffiths brute geweld kon pareren.
Griffith zwaaide op dat ogenblik het zwaard opnieuw omhoog en liet het met volle kracht op De Nechoir neerkomen. De Nechoir maakte een onmogelijke beweging en het volgende moment vloog het zwaard uit Griffiths handen. Griffith sprong onmiddellijk achteruit, maar gaf De Nechoir de tijd niet te zien dat hij hem had ontwapend. Op hetzelfde ogenblik dat De Nechoir zich gedesoriënteerd omdraaide, sprong de furie tegen hem aan en was ook De Nechoir ontwapend.
Toen werd het voor beiden menens. Slechts een van hen beiden zou levend uit deze kamer mogen komen. Ze worstelden kort tot ze elkaar in een moordende greep vasthielden waaruit geen van beiden zou kunnen ontsnappen. Steunend omklemden ze elkaar, balancerend in een dodelijk evenwicht, kreunend onder het geweld. Ze zouden voor altijd komaf maken met de haat die tussen hen beiden had bestaan.
Minuten leken voorbij te gaan. Jean-Filip zat doodsbang op zijn stoel, kijkend naar de twee titanen. Of hij nu Jago, Woolf of Raul heette, Jean-Filip wist dat zijn leven van hem afhing. Griffith verdubbelde zijn kracht alsof hij de wanhoop van de jongen voelde. De Nechoir verzette zich des te heftiger. Ze waren beiden even sterk en geen van de twee leek de overmacht te kunnen behalen op de ander.
Maar dan trok Griffith zich plots terug. De Nechoir viel voorover en stootte op Griffiths knie. Hij donderde op de grond en nog voor hij besefte wat er was gebeurd, zat Griffith op hem met zijn handen rond zijn strot. Griffith gromde als een wolf die door het dolle heen was en het einde van de jacht nabij zag komen. De Nechoir probeerde wanhopig adem te halen, maar het beest kende geen genade meer.
‘Raul’ probeerde De Nechoir te zeggen, maar Griffith drukte alleen nog harder. Maar in zijn hart twijfelde Griffith. Omdat alles inderdaad anders had kunnen zijn. Omdat De Nechoirs bloed harder in zijn aders stuwde dan dat van zijn moeder. Omdat hij De Nechoirs beloften had opgegeven voor een naam die eerder magisch dan werkelijk was. De Nechoir had zijn vijand niet hoeven wezen als hij een andere keuze had gemaakt. Niks van de ellende die hem was overkomen, had dan ooit hoeven te gebeuren.
Toch lieten zijn handen De Nechoirs keel niet los. Omdat hij ook een van de Wolven was en omdat de wolf wist dat hij niet naar De Nechoirs leugens moest luisteren. De Witte Heks had hem gezegd dat zijn bloed zijn zwakte was en dat was waar omdat ook De Nechoirs bloed in zijn aders vloeide. De Witte Heks had hem echter eveneens gezegd dat hij enkel naar het wolvenbloed mocht luisteren en De Nechoir moest doden. Dus gaf Griffith een kreet en drukte De Nechoirs strot finaal dicht. Hij had hem in zijn greep deze keer en hij zou hem niet meer loslaten…
Jean-Filip verging bijna van de spanning toen hij het einde voelde naderen. Hij zag De Nechoir creperen dus was het nog slechts een kwestie van seconden. Maar dan, op het ogenblik dat Jean-Filip dacht dat het voorbij was en Griffith gewonnen had, veranderde er iets. Griffiths greep verslapte ineens en Jean-Filip gaf een machteloze schreeuw. Hij zag dat Griffith, De Nechoir langzaam losliet en het volgende ogenblik haalde De Nechoir terug adem.
Griffith zat aarzelend rechtop over hem en keek De Nechoir met een ongelovige blik aan. “Dood hem!” riep Jean-Filip woedend terwijl hij hulpeloos aan zijn boeien rukte. “Waar wacht je in hemelsnaam op!” Maar dan zag hij dat Griffith naar zijn zijde tastte en dat De Nechoirs dolk tussen de naden van zijn kuras zat. Een gulp bloed kwam uit Griffiths mond en langzaam begon de zwarte man om te vallen. Jean-Filip begreep het dan en zijn woede sloeg om naar angst.
De Nechoir hoestte zijn keel vrij en kwam dan terug tot zijn positieven. Hij zag Griffith achterover vallen en wist dat hij nu vlug moest reageren. Hij moest komaf maken met de Schaduwloper voordat er iemand de gang in zou komen. Zijn hand ging naar de dolk, maar net op het moment dat hij de dolk uit het vlees wou trekken en Griffith opnieuw wou steken, aarzelde hij. De rode ogen keken in de uitdovende zwarte ogen en hoewel hij er nog altijd haat in kon lezen, kon De Nechoir hem niet doden.
Griffith zag de aarzeling in De Nechoir en keek hem vuil aan. Hij proefde het bloed in zijn mond en kon nauwelijks spreken. Toch wist hij furieus uit te brengen: “Doe het… Genoeg… gehad…” “Ik weet het,” zei De Nechoir terwijl hij zijn hand terugtrok. “Maar je bent ook mijn zoon en voor mijn part ook de enige die er ooit aan toe heeft gedaan. Emilio en Ramirez zullen nooit de man zijn die jij bent geweest. Jij bent in alle opzichten de betere versie van mezelf geweest, altijd…” Griffiths gezicht verkrampte van afkeer. “Loop naar.... de hel…,” zei hij moeizaam en de koolzwarte ogen zeiden de rest. Hij was een Wolf.
De Nechoir begreep het en rukte de dolk uit het warme vlees.
Griffith en De Nechoir keken elkaar een laatste keer aan.
“Doe het…”
De Nechoir hief de dolk op.
En dan klonk er een schot.
Plots stond Catherina daar met een pistool in haar hand. De Nechoir keek verbaasd voor zich uit en dan viel hij dood voorover.
5. Jean-Filip knipperde met de ogen en merkte ineens dat hij met stoel en al tegen de vlakte was gegaan. “Catherina,” hijgde Jean-Filip en de jonge vrouw keek ineens verbijsterd op. Ze zag er doodsbleek uit en huilde van ontzetting. Niet omdat ze De Nechoir had gedood, maar omdat ze door de hel was gegaan om hier te geraken. Ze had van het huisje van de Witte Heks tot hier gerend. Het was een mirakel dat ze op tijd was gekomen.
Totaal in de war duwde ze de commode weg en liet ze zich naast Jean-Filip vallen om zijn boeien door te snijden. Maar halfweg hield ze ineens op en keerde ze zich om naar Griffith. De Nechoirs lijk lag over hem maar Catherina keek nauwelijks naar De Nechoirs bloederige hoofd terwijl ze hem van Griffith afrolde.
Ze begon opnieuw te huilen toen ze Griffiths stille gezicht zag. Ze probeerde de gespen van zijn kuras los te maken, maar moest er mee ophouden omdat ze zich nauwelijks kon beheersen. Griffith bewoog niet meer en Catherina sloeg hem in het gezicht. “Word toch wakker!” schreeuwde ze en toen hij nog altijd geen teken van leven gaf, boog ze zich over hem heen en huilde: “Durf me niet in de steek te laten… Laat me niet opnieuw alleen…”
Jean-Filip had zich intussen verder bevrijd en kroop voorzichtig dichterbij. Hij vermoedde vaag dat de zwarte man dood was, maar hij durfde het niet tegen Catherina te zeggen. Catherina probeerde zichzelf intussen weer in de hand te krijgen en begon opnieuw met het losmaken van het kuras. Jean-Filip hielp haar en toen ze het leer weghaalden begon de zwarte man ineens te hoesten.
Jean-Filip schrok er van, maar Catherina begon te lachen door haar tranen heen en omhelsde Griffith heftig. Griffith hoestte opnieuw, maar ondanks de pijn liet hij haar niet los. Hijgend keek hij om zich heen tot hij De Nechoirs lijk ontdekte. Zuchtend viel hij terug in katzwijm. Catherina veegde de tranen uit haar ogen en keek toen even naar de meswonde. Ze zag dat ze niet dodelijk was en haalde opgelucht adem.
“Jean-Filip,” zei ze onbeheerst. De jongen legde bezorgd zijn hand op haar schouder. “Hij moet hier weg,” zei ze, “ik kan hem hier niet verzorgen.” Jean-Filip knikte en zonder er een moment bij stil te staan, tilde hij het levenloze lichaam op. Het kon hem op dit moment zelfs niet schelen dat dit de man was waaraan hij Catherina had verloren. Alle spanningen hadden de rest op de achtergrond gebracht.
Jean-Filip was groot van gestalte, maar het mannenlichaam woog toch zwaar in zijn handen. Het duurde even vooraleer hij Griffith goed vasthad en er zeker van was dat hij hem kon dragen. Toen verlieten ze de kamer en noch Catherina, noch Jean-Filip keken om naar het lijk van De Nechoir.
Jean-Filip probeerde voorzichtig te zijn, maar af en toe kreunde de gewonde man in zijn armen en dan moest hij even stoppen. De tocht doorheen de gang leek wel een eeuwigheid te duren. Jean-Filip begon te denken dat ze beter in het verblijf daar waren gebleven. De bleke man zag er asgrauw uit en toen Jean-Filip plots het bloed tussen zijn vingers gewaar werd, werd hij haast onwel. Catherina liep nerveus naast hem en keek voortdurend opzij van Griffith naar Jean-Filip en terug. Jean-Filip was blij dat ze niks zei, hoewel hij er haar voor kon bewonderen dat ze zo kalm bleef.
Plots kruisten ze de Generaal die al die tijd naar Griffith op zoek was geweest. Even was de man van slag omdat hij dacht dat Griffith dood was, maar Catherina kon hem geruststellen. De Generaal haalde opgelucht adem en vertelde hen dan dat ze de strijd hadden gewonnen. Alleen hadden ze het vermoeden dat De Nechoir wellicht door hun handen was geglipt en versterkingen was gaan halen.
“De Nechoir is dood,” zei Catherina toonloos. “Je zal niet ver moeten zoeken. Hij ligt aan het einde van de gang met een kogel door zijn hoofd. Stuur maar best een soldaat voordat iemand het lijk laat verdwijnen om een nieuwe rel te beginnen.” “Dan hebben we gewonnen…?” “Ja…,” zei Catherina alsof het haar niet meer kon schelen.
De Generaal leek toen te aarzelen alsof hij nog iets te zeggen had. Dan zei hij: “James is dood…” “Ik weet het,” zei Catherina zacht, “ik heb hem op het binnenplein zien liggen.” De Generaal knikte en zei dan: “Neyrelle ook… Emilio en ik vonden haar terwijl we op zoek waren naar Griffith. De Nechoir moet haar hebben vergiftigd toen de strijd losbarstte.” Jean-Filip en Catherina keken hem geschokt aan. “Is Emilio…?” “Ja, hij is bij haar. Hij kon niet meer verder toen hij zijn moeder zag liggen dus ben ik alleen verder gaan zoeken naar Griffith.” Plots kreunde Griffith. Ze begrepen dat ze niet te lang meer ter plekke moesten blijven trappelen als ze hem wilden verzorgen.
Ze brachten Griffith naar een slaapkamer waar Catherina vlug Griffiths wonde onderzocht. De Generaal vertrok weer omdat ze hem beneden nodig hadden en Jean-Filip bleef verwezen achter bij Catherina. Catherina rukte de kleren weg en stelpte haastig het bloed. Jean-Filip stond aarzelend toe te kijken terwijl ze haar best deed om de wonde te dichten. Catherina zei: “Jean-Filip, ga op de binnenplaats een vrouw in het wit halen. Ze heeft instrumenten bij zich. Ik…” De jongen bleef verloren naast het bed staan. Ze veegde haar voorhoofd af. “Alsjeblieft, wil je dat voor me doen?” zei ze kleintjes. Dan drong het tot hem door wat ze had gevraagd. Vlug drukte hij haar geruststellend op de schouder en verdween naar buiten.
Even later verscheen Jean-Filip terug, samen met de Witte Heks. De Witte Heks hielp Catherina vlug om Griffith te verplegen. Het bed was doorweekt van bloed en Catherina wist niet hoeveel bloed een man kon verliezen voordat het fataal werd. De Witte Heks zei echter dat het in orde zou komen en drukte een kus op Catherina’s voorhoofd. Jean-Filip werd recht in het hart getroffen door het kalmerende effect dat die woorden op Catherina hadden. Hij voelde dat hij teveel was en verdween uit de kamer.
Even later was het gevaar geweken. Griffith lag bewusteloos op het bed en zag er doodsbleek uit. De Witte Heks verzekerde Catherina dat hij spoedig zou beginnen te herstellen. Ze verliet dan de kamer omdat er nog anderen waren die haar nodig hadden en Catherina kroop uitgeput naast Griffith op het bed. Ze zou niet wakker worden voordat er enkele uren voorbij waren gegaan.
Toen ze wakker werd, hoorde ze dat het lawaai in de burcht was uitgestorven. Dan merkte ze plotseling dat Griffiths arm om haar heen lag. Ze keek stilletjes op en zag dat de zwarte man voor zich uit aan het staren was. “Hij is dood,” zei Griffith met een schorre stem. Catherina knikte en kroop dieper in de holte van zijn arm. Griffith slikte. Catherina zag dat hij op het punt stond in zwijm te vallen en probeerde hem terug te laten slapen. “Nee,” zei hij schor, “nog niet…” Hij moest al zijn krachten verzamelen om bij bewustzijn te blijven. “Hij zei… De Nechoir zei… dat zonder hem ik geen doel in mijn leven zou hebben… Dat ik hem daarom niet zou kunnen verslaan…” Catherina keek hem ongerust aan, maar hij ging verder: “Je hebt hem gedood in mijn plaats… Jij… bent het stuk van de puzzel dat ik altijd heb gemist… Blijf bij me, altijd…”
Catherina kneep in zijn hand. “Ja,” zei ze eenvoudig. Hij glimlachte naar haar, die zeldzaam warme lach die ze maar een paar keer eerder had gezien. Dan leek hij weer te vechten tegen de uitputting en terwijl hij van zijn stokje aan het gaan was, vroeg hij nog: “Hoe heb je ons kind… genoemd…?” Catherina sloot de ogen voldaan.
Emilio kwam een uur later binnen. Hij zag er vermoeid uit en had bloed op zijn kleren dat niet van hem was. Hij keek even naar Catherina en dan naar Griffith. Dan zette hij zich neer op een stoel en begon hartstochtelijk te huilen. Catherina werd wakker en ging naast hem zitten. Ze omhelsde hem innig en fluisterde hem in de oren dat Ramirez en Griffith er nog waren en dat het allemaal wel in orde zou komen. Emilio geloofde dat op dat ogenblik nog niet. Catherina wist evenwel dat dat nog wel ging komen, ooit, in een volgend mensenleven. Gedurende een paar uur bleef Emilio in haar armen huilen.
Dan kwam Jean-Filip terug binnen. Hij vroeg hoe het met Griffith ging en zette zich dan naast Emilio neer. Ze waren Emilios broertje gaan halen en de jongen zou over een uur op de burcht zijn. Jean-Filip hoopte dat dat Emilio wat zou opmonteren, maar de jonge man leek erger gekwetst door het verlies van zijn moeder, dan hij zich had kunnen voorstellen. Jean-Filip kon zich nog herinneren hoe zwaar het verlies van zijn moeder had gevoeld. Op dit ogenblik leek dat al decennia geleden te zijn en misschien was het dat wel want Jean-Filip voelde zich bijna een oude man.
Jean-Filip vertelde Catherina dan dat de burcht volledig in handen van de Welshe kroonprins was. Het was nu nog zaak om ook De Nechoirs andere troepen op te sporen en hun overgave te eisen. Het ergste zat er echter op. Binnen de week zou de rust waarschijnlijk wel teruggekeerd zijn in Wails en werd het tijd om de balans op te maken.
Catherina vroeg zich af wat hen nu stond te gebeuren. Ze was naar Wails gekomen om haar toekomstige echtgenoot te bevrijden uit De Nechoirs greep. Nu, bijna anderhalf jaar later, stond Wails op het punt een nieuwe weg in te slaan, had de Bethune zijn enige vijand verloren en was Jean-Filip vrij om naar huis te gaan.
Veel van wat hen stond te wachten was nog onzeker. Er zou met de Bethune gepraat moeten worden, over de verloving, over Jago. Griffith en zij moesten nog beslissen wat ze nu moesten doen. En niemand kon zeggen wie nu de nieuwe meester van de Arendsburcht was: Griffith, Emilio of de kroonprins van Wails. Veel van die dingen zouden opgelost zijn tegen het einde van de week, maar er waren ook dingen die Catherina zelf op moest lossen. Het werd tijd voor haar om met Jean-Filip te spreken…
Toen Catherina even met Jean-Filip wegging, kwam de Generaal binnen om te zien hoe het met Griffith ging. Hij zou niet de laatste zijn die dag. Ook de Bethune en de Welshe kroonprins kwamen langs, hoewel ze de Schaduwloper niet bij bewustzijn vonden. De kroonprins zei dat hij zou nadenken over Griffiths titel en dat hij tegen het einde van de week een beslissing zou hebben genomen.
Hoofdstuk 7
1. Eén week werden er tenslotte drie. Terwijl de Welshe kroonprins nog bezig was de laatste resten van verzet op te ruimen, moest hij tegelijkertijd beginnen vechten om zijn troon. De voormalige bondgenoten van de kroonprins herinnerden hem aan al zijn beloften en de kroonprins moest allerlei onmogelijke toegevingen doen vooraleer ze hem het recht op zijn troon wilden geven. Zoals het er naar uitzag zou de kroonprins nog even bezig zijn om iedereen tevreden te stellen vooraleer hij koning werd. De Generaal hoopte alleen maar dat sommige van die toegevingen niet te zwaar zouden wegen op het land.
Net als de Welshe kroonprins was ook koning de Bethune niet aanwezig op het Arendsnest. De Bethune was bezig om de laatste verzetshaarden op te ruimen in het noorden terwijl de Welshe kroonprins zelf dat in het zuiden deed. Jean-Filip was niet bij zijn vader, maar bij de Welshe kroonprins. Hij was de dag na de val van de burcht weggegaan. Enerzijds om Griffith te ontlopen, anderzijds om na te denken over de dingen die Catherina hem die dag allemaal had verteld. Voor hem waren de excursies met de kroonprins dan ook een welkome afwisseling, vooral na maandenlange gevangenschap.
Wie wel op de burcht waren gebleven, waren natuurlijk de rebellen en hun leider. Griffith was op drie weken tijd goed hersteld van zijn verwonding en deed al terug zijn eerste stappen. Hij zag er bleek maar tevreden uit en een paar mensen wisten dat dat alles te maken had met de jonge blonde vrouw.
De Nechoir was intussen ergens begraven en met dat was er ook iets begraven in de zwarte man. Griffith had een hele tijd op bed gelegen alsof het het liefste was dat hij deed. Hij had al zijn vrienden daar ontvangen en leek levendiger dan ooit.
Griffith had een paar gezichten gemist terwijl hij herstellende was, zoals dat van Jean-Filip en de Welshe kroonprins, maar ook dat van Neyrelle en James. Net als Emilio was Griffith er van aangedaan dat de eens zo statige vrouw zo dicht bij de overwinning was omgebracht door De Nechoir. Hetzelfde ging ook op voor James die wellicht meer had verdiend dan dat zielloos einde op het binnenplein.
Al bij al was het goed dat De Nechoir dood was, liever dan dat hij door de mazen van het net was geglipt en elders een nieuw rijk kon oprichten. Emilio kon het weinig schelen dat zijn vader dood was. Een gevoel dat hij met Griffith deelde, met het verschil dat alleen van de eerste bekend was dat hij de zoon van De Nechoir was. Griffith zelf repte er met geen woord over.
Gelukkig waren er ook veel mensen die de slag wel hadden overleefd. De Witte Heks kwam af en toe langs met de kleine baby op haar arm. Ze wou het kleintje voorlopig niet op de burcht laten, ondanks de protesten van de ouders. Catherina en Griffith vonden het vreemd, maar ze kenden de Witte Heks intussen goed genoeg om te weten dat ze er wellicht een goede reden voor had.
Ook de Generaal kwam geregeld langs met nieuws over de opstand en soms ook met berichten van het volk over de terugkomst van de Wolven. De Generaal maakte er geen geheim van dat hij Griffith liefst in de voetsporen van zijn moeder zag volgen.
Er was iets vreemds aan die periode tussen de val van De Nechoir en de terugkomst van kroonprins Edward naar het Arendsnest. Catherina, Griffith en de anderen leefden die dagen alsof de veranderingen buiten de burcht aan hen voorbijgingen. Terwijl er in het land nog werd gevochten, leek de tijd op de Arendsburcht te vertragen. Niemand voelde de nood om de toekomst te plannen en ze namen iedere dag zoals die kwam. Er was ook geen reden om te geloven dat die tijd ooit voorbij zou gaan. Voor het eerst in Griffiths leven zag de toekomst er onbekommerd uit.
De eerste dag dat Griffith weer naar buiten mocht gaan van Catherina, was het helder en warm weer. Zijn uitstap werd natuurlijk onmiddellijk door iedereen gezien en binnen de kortste keren zaten Griffith en Catherina samen met Emilio, de Generaal en een paar andere mensen te genieten van het weer in de tuin van de burcht. Griffith lag in de armen van Catherina en zou ieders oren van de kop hebben gepraat als er niet af en toe iemand anders ook nog eens iets opwierp.
“… Ik wil hier niet trouwen, niet in de kapel tenminste. Het ligt daar vol dooie mensen.” “Je gaat niet zeuren over die kapel,” antwoordde Catherina, “iedereen is daar getrouwd dus wij ook.” “Heb ik hier ook nog inspraak, ja? Ik hoop dat je me tenminste gaat vertellen wanneer we gaan trouwen.” “Ik heb nog niks vastgelegd!” “Fijn, want we moeten ook nog eens het doopsel van onze koter regelen en ik zou willen dat het op dezelfde dag is; dan hoef ik geen tweede keer naar een kerk te gaan… auw! Waar was dat nu voor nodig?”
“Dus jullie trouwen binnenkort?” vroeg Emilio terwijl Griffith over zijn hoofd wreef. “Zonder twijfel,” antwoordde Catherina, “en je mag alleen maar komen als je je gedraagt.” “Ja, broertje,” zei Griffith, “alleen als je je gedraagt. Dus geen ouwe lieven meebrengen. Anders wordt Catje jaloers… Maar… auw… hou nou es op met slaan!”
“Ik veronderstel dat het dus beter met je gaat,” zei de Generaal terwijl hij Griffith bekeek. De zwarte man zag er stralend uit, misschien zelfs nog meer dan stralend. “Ja,” zei Griffith, “morgen ga ik al uitrijden, tenminste als deze demoiselle het wil.” “Wat zeg je me daar, mijnheer Woolf,” zei Catherina terwijl ze aan zijn oor trok. “Je hebt geen toelating om de burcht te verlaten voor de week om is.” “Maar ik voel me al veel beter, mamma.” “Griffith, je hebt me gehoord!” “Maar…” “Nee!”
“Kijk me dat eens aan,” zei Emilio spottend, “nog geeneens getrouwd en hij ligt al onder de slof.” “Daar! Hoor je dat?” zei Griffith tegen Catherina terwijl hij beschuldigend naar Emilio wees, “dat komt er dus van. Zelfs dat kleine grut heeft al geen respect meer voor me.” “Gooien die slof,” liet de Generaal, Emilio weten. “Hé, wat môt dat,” foeterde Griffith tegen de Generaal, “je moet mijn kant kiezen.”
Emilio keek naar Catherina. “Weet Jean-Filip het?” vroeg hij haar terwijl Griffith in discussie ging met de Generaal. “Hij is hier niet meer geweest, maar ik denk dat hij het weet,” antwoordde ze. Emilio knikte en dan zachter zodat de rest het niet hoorde: “Hebben jullie het uitgepraat?” Catherina knikte. “Ik heb hem alles verteld.” “Alles, is dat ook…?” “Ja, dat ook.” En, hoe nam hij het op?” “Geschokt. Ik denk dat hij zijn vader voorlopig liever niet ziet.” “Waarover hebben jullie het?” vroeg Griffith. “Je bedmanieren,” zei Catherina met een tik op zijn neus. “W…”
Griffith keek de blonde vrouw liefdevol aan. Hij zou hier voor altijd kunnen blijven liggen in haar armen en er nog niet genoeg van krijgen. Catherina glimlachte terug alsof ze begreep wat hij dacht en streelde zijn zwarte haren. “Als ik je het lief vraag,” zei hij, “pers je er dan nog zes andere koters uit? Dan hebben we een mooi setje van zeven.” “Wees eens braaf en heb wat respect voor de tempel van je kinds moeder.” “Dus zeven. Da’s dan afgesproken. Hebben we ineens wat bezigheid de volgende dagen.” “Griffith!” “Het is in orde schat, deze mensen hoeven er niet bij te zijn…” “Ik ben me aan het bedenken over dat huwelijk weet je…”
Dan zagen ze ineens een groep soldaten de tuin in marcheren. Het groepje keek nieuwsgierig naar de soldaten terwijl ze hun richting uitkwamen. De Generaal probeerde hun wapenschild te herkennen en zei: “Het zijn mannen van de kroonprins. Benieuwd wat die ons te vertellen hebben.” “Zou de kroonprins terug zijn?” vroeg Griffith. “Geen idee, maar ze zien er verschrikkelijk plechtig uit.” “Emilio, wees eens een brave hond en kef eens naar de heren. Weten we ineens wat ons te wachten staat.” Emilio keek om naar zijn broer. Het was schertsend gezegd, maar hij had de ondertoon van Griffiths woorden niet verkeerd begrepen.
De soldaten stapten op hen af en bleven in het gelid voor hen staan. De kapitein deed een pas naar voren en vroeg: “Mijnheer Woolf?” “Ben ik,” zei Griffith, “middag heren, wat kan ik voor u doen?”
“De Welshe kroonprins en de koning van Lenion zouden u graag uitnodigen voor een onderhoud en vroegen mij om u te escorteren.” Griffith trok een lang gezicht. “Ik mag er dus van uitgaan dat de heren kroonprins en koning juist deze middag moesten uitpikken om een perfect vrolijke dag naar de vaantjes te helpen?” “Griffith! De kroonprins heeft misschien iets beslist over je titel,” zei de Generaal hoopvol. “Juist ja. De heren hebben beslist dat ze vandaag mijn wildste dromen in vervulling willen brengen.” Hij stond op en fatsoeneerde zijn kleren. “Catherina, vrouw, opstaan!” Catherina kwam recht en Griffith nam haar in zijn armen. “Vrouw, zeg de kinderen dat we vanavond hert eten. Pappa gaat op jacht.” “Geef de slager de groetjes.” Hij gaf haar een kus en maakte dan aanstalten om met de soldaten mee te gaan.
Zodra hij nog maar drie passen had gedaan, viel het Griffith ineens op dat de soldaten wapens droegen en dat ze hem tussen hun rangen hadden ingesloten. Dit was geen formaliteit, wist hij. Hij wreef even over zijn borst en vroeg toen langs zijn neus weg: “Weet u, ik denk dat ik eigenlijk nog iets af te handelen had. Vindt u het erg dat ik misschien even later kom? Zeg me gewoon waar ik de beide heren kan vinden en ik zal onmiddellijk naar hen toekomen.” De kapitein van het escorte keek hem ernstig aan en zei: “Ik denk dat u weet dat dit niet langer kan worden uitgesteld.”
“Werkelijk?” vroeg Griffith scherp en plots leek iedereen gespannen. “Alstublieft, mijnheer Woolf, we hebben orders om u desnoods te dwingen.” Griffith hield op met te wrijven over zijn borst en staarde de kapitein koel aan. “Ik geloof niet dat me dit zint. Waarover gaat dit? Ik waarschuw u: ik ben niet van plan een voet te verzetten voordat ik weet wat men van me wil.” De kapitein keek onbewogen terug en zei: “Uw proces. U wordt schuldig geacht aan hoogverraad.”
De kapitein zag de reactie nooit aankomen. De rebellen waren opgesprongen nog voor hij was uitgesproken en stortten zich op de soldaten. Twee soldaten hadden Griffith echter al vastgegrepen en hielden hem in bedwang. Catherina probeerde in het geduw en getrek bij Griffith te komen. Griffith schudde de ene soldaat los, dan de andere. Catherina wierp zich tegen hem aan. “We moeten…,” begon hij.
Hij kreeg nooit de kans zijn zin af te maken. “Genoeg!” brulde een stem boven het tumult uit. Alles viel plots stil en Griffith bleef stokstijf staan. De kapitein had zijn pistool tegen Griffiths achterhoofd aangedrukt.
Catherina staarde ontzet in Griffiths ogen en hij keek wanhopig terug. “Ik schiet als er nog één iemand durft te bewegen,” brulde de kapitein, “ik meen het.” Griffith voelde hoe hij het meende, hoe het pistool tegen zijn achterhoofd het meende. Radeloos keek hij naar Catherina. “O mijn hemel,” dacht hij, “laat hem schieten dat we tenminste samen sterven.” Zodat ze tenminste nooit meer uit elkaar werden gehaald.
Het bevroren tafereel kwam weer tot leven toen de soldaten de rebellen achteruit duwden.
Catherina’s lippen vormden een woord, maar voordat Griffith het kon horen, rukte de Generaal haar weg en werd Griffith meegesleept. Hij schreeuwde terwijl zij zich vruchteloos los probeerde te rukken. Twee soldaten hadden hem onmiddellijk vast en iedereen keek als bevroren toe hoe de kapitein hem met zijn kolf buiten westen sloeg. Catherina worstelde nog steeds met de Generaal terwijl ze Griffith wegsleepten. En ze schreeuwde en schreeuwde terwijl ze toch wist waarom niemand Griffith nog durfde helpen.
2. Hij had even moeite met lopen. Het bloed sijpelde naast zijn oor over zijn gezicht, maar toen hij zijn hoofd aanraakte merkte hij dat het geen diepe wonde was. Hij dacht wanhopig aan Catherina en de belofte die hij haar had gedaan. Ze kwamen een vertrek zonder ramen binnen. Daar stampten ze hem op een stoel waar hij net niet naast terecht kwam.
Griffith veegde het bloed uit zijn ene oog en zag toen dat aan de andere kant van het vertrek een lange witte tafel stond waarachter zeven ernstige gezichten zaten. “Verdomme,” zei Griffith terwijl hij verveeld wegkeek. Alle zeven juryleden waren edellieden die er belang bij hadden dat hij zou verdwijnen. Hij zakte onderuit op de stoel en legde vloekend zijn hoofd achteruit.
“Zit rechtop, alstublieft.” Griffith keek hen koel aan vanonder zijn zwarte haar. De duisternis in die ogen verbijsterde even de leden van het tribunaal. Hij zei: “Er is geen enkel respect in uw houding, waarom zou ik dan ook niet uw voorbeeld volgen?” De Bethune leunde dreigend voorover op de tafel en zei: “Als ik jou was, zou ik twee keer nadenken voor ik iets zei.” “En ik zal drie keer nadenken of ik geen bitterder woord voor u heb,” beet Griffith terug. De Bethune durfde niet meer tegen die toon op te bieden.
de Bethune leunde terug achteruit en keek Griffith onverbiddelijk aan. “Weet je waarom je hier bent?” De zwarte man baste even. “Waarom ik hier ben? Om van een leugen waarheid te maken! O ja, ik weet waarvoor deze schijnvertoning is. Hoogverraad, het zal me wat…” “Is je naam niet Raul De Nechoir?” zei de Welshe kroonprins. “Nee, Raul Griffith Sullivan Jago Woolf.” “U bent er geen van de Wolven,” zei een man die Griffith herkende als een baron die altijd aanspraak had gemaakt op de gebieden van zijn familie. “Geloof het maar beter, want er zijn er duizenden hierbuiten die het niet met u eens zullen zijn als u me omwille van mijn vaders naam probeert te veroordelen.”
Een vierde, die Griffith herkende als een verre afstammeling van een bastaard van zijn overgrootvader, tikte met zijn nagel op de tafel. “Dus u bekent de zoon te zijn van De Nechoir?” Griffith keek hem frontaal aan. “Dat is een publiek geheim, dus ja: die smeerlap is mijn vader.” “Zo, zo, dus helemaal geen kind van de gravin nietwaar, want haar kind werd voor haar huwelijk met De Nechoir geboren.”
“Dus u lijkt niet alleen stom te zijn, u bent het nog ook. Iedereen wist dat de graaf geen kinderen kon krijgen. Hij gaf De Nechoir toestemming een kind te verwekken bij zijn vrouw.” “D...,” begon de Bethune, maar Griffith onderbrak hem. “U dacht toch niet dat ik de reden voor uw buitenechtelijke affaire met de hertogin geheel uit mijn duim had gezogen?”
De Bethune zweeg onmiddellijk. Griffith vervolgde: “Later trouwde mijn moeder met De Nechoir omdat ze niet wist dat hij haar man had vermoord. Ze vond dat ze met de vader van haar kind moest trouwen.”
“Niemand heeft ooit kunnen bewijzen dat dat kind de slachting van de Arendsburcht heeft kunnen overleven.” “Natuurlijk niet. Ik heb jarenlang ondergedoken geleefd. Wie had kunnen bewijzen wie ik was?” “Dus u beweert op de burcht te zijn geweest toen De Nechoir hier binnenviel?”
“Dat heb ik nog niet gezegd, maar ja: ik was hier.”
“Niemand heeft die slachting overleefd! Niemand heeft er iets over na kunnen vertellen!” “Hoe komt het dan dat er daarbuiten heel precieze verhalen over kunnen worden verteld?” zei Griffith kalm. “Ah! Dus u hebt dit kunnen verzinnen aan de hand van de verhalen die de ronde gaan!”
Griffith maakte een beweging met zijn hand. “Denk na. Hoe ben ik een paar weken geleden de burcht binnen gekomen? Via de geheime gangen. Wie kent die gangen? Enkel de Wolven. De Nechoirs soldaten hebben indertijd nooit de kans gekregen om er uitgebreide plannen van te maken.” “De Nechoir kende er de weg in.” “Dat denkt u maar. Ik weet wie hem die gangen heeft getoond.”
“Genoeg,” zei de kroonprins van Wails, “om een uitleg te geven over die geheime gangen bent u niet hier gekomen.” “Nee,” antwoordde Griffith snel, “ik ben hier om te horen dat ik hoogverraad heb gepleegd zonder dat daar bewijs voor is.” “U bent De Nechoirs zoon!” “En wat zou dat betekenen? Toevallig heb ik ook geprobeerd hem van kant te maken. Het omgekeerde geldt trouwens ook, geloof ik.”
“Maar u hebt hem niet gedood, zelfs niet toen u de kans had, dat heeft iemand anders gedaan. Nee, u had De Nechoir bijna laten ontsnappen.” Griffiths ogen vernauwden. Er waren maar een paar mensen die wisten dat niet hij maar Catherina, De Nechoir had gedood. Jean-Filip had het waarschijnlijk aan zijn vader verteld - wellicht niet met de intentie hem kwaad te doen - maar de Bethune had er toch maar mooi gebruik van gemaakt.
“Was het niet zo,” siste de Bethune, “dat u De Nechoir had willen laten vertrekken nadat hij u er aan herinnerde dat u zijn zoon was.” De Bethune voelde zijn eigen scherpe blik teruggekaatst worden in die donkere ogen en schrok er bijna voor terug. “Ik heb De Nechoir nooit erkend als mijn vader, hoewel ik niet zal ontkennen dat ik altijd wel heb geweten dat ik zijn zoon was. Evenmin ‘heb ik hem laten gaan’. Hij was me wel bijna ontsnapt, dat is waar.
Doet het er zo aan toe wie De Nechoir heeft gedood? Ik geloof dat ik wel heb bewezen dat ik er alles aan heb gedaan om zijn gezag te ondermijnen.” “Zeker?” zei de Welshe kroonprins. “Nochtans hebt u huursoldaten betaald met geld dat van de Arendsburcht afkomstig was.” Griffith grijnsde vals. “Die omkoopsom die voor u was bedoeld? O ja, die heb ik inderdaad onderschept om u een hak te zetten.”
Slechts één edelman bewoog geschokt, maar de rest leek tot Griffiths spijt al af te weten van de kleine zwakheid van de kroonprins. “Ze zouden u moeten ophangen voor het hoogverraad dat u heeft gepleegd,” zei Griffith kil, “want u hebt al het mogelijke gedaan om uw land in de afgrond te storten en hebt er nog van geprofiteerd ook.”
Even wierp hij een blik op de rest van de Welshe edelen. “Maar dat gaat ook op voor de rest van u veronderstel ik. Ik denk dat ik er zelfs niet ver naast zit, als ik beweer dat u De Nechoirs wanbeleid wilt verderzetten. U hebt geproefd hoe zoet het is om uw mensen uit te persen, niet? Ieder van jullie weet dat het volk de kroonprins niet wil volgen zoals het mij volgt. En ieder van jullie weet dat als ik mijn titel terugkrijg er een kans is dat ik het Hooghuis terug wil oprichten. En dat mag niet gebeuren. Wails moet een absolute monarchie blijven waar gewone burgers het niet voor het zeggen kunnen krijgen. Dus moet ik uit de weg worden geruimd... Het spijt me dat er onder de Welshen ook mensen als u zijn…”
Niemand bewoog, maar niemand leek ook onder de indruk te zijn van zijn betoog, dus haalde Griffith slechts de schouders op. Uiteindelijk vertelde hij het niet aan hen, maar aan de soldaten op de achtergrond. Een van hen zou immers wel eens een rechtschapen eergevoel kunnen hebben en de waarheid laten uitlekken.
“Laten we het kort houden,” zei Griffith. “Wails beschuldigt me van hoogverraad omdat ik zogezegd met De Nechoir heb samengewerkt. Een mooi verhaaltje dat u de bevolking trouwens nooit kunt laten slikken, dus succes met de opstanden die u de komende weken staan te wachten.
Dan blijft er nog Lenion over, want ik veronderstel dat onze geachte heer de Bethune hier niet voor Piet Snot zit - pardon, niet voor zijn neu-tra-li-teit zit. Wat voor belang hebt u erbij, de Bethune, om me van het toneel te doen verdwijnen?
Ik veronderstel dat het niet mijn populariteit is bij de bevolking die u dwarszit want u hebt hier geen belangen. Is het Catherina? Hebt u een geschiktere echtgenoot voor haar gevonden? Maar nee, u zou haar zo kunnen vervangen door een echte prinses, wat u eigenlijk al vanaf het begin had gewild als de hertogin u niet van het tegendeel had overtuigd. Uiteindelijk was die missie waarop u haar had gestuurd om Jean-Filip te bevrijden toch een poging om u van haar te ontdoen, nietwaar? Want u vond dat alleen iemand van de hoogste adel met uw zoon mocht trouwen en u wist dat er een grote kans was dat Catherina die missie niet zou overleven.”
“Wil je in hemelsnaam die vuile bek van je eens houden,” snauwde de Bethune die genoeg kreeg van de praatgraagheid van hun gevangene. “Laat ik u eraan herinneren dat ik uw kind in mijn macht heb.” Onmiddellijk stopte Griffith met grijnzen en zei: “U hebt mij al. Waarom zou u dat kind er bij betrekken?” Nu was het de Bethune zijn beurt om Griffith te laten voelen hoe de duimschroeven pasten en hij genoot zichtbaar van de omslag.
“Griffith Jago alias Raul De Nechoir, u staat hier terecht voor hoogverraad tegen de staat van Lenion. U heeft de staatskas voor tienduizenden dublonen opgelicht, u hebt de hertogin van Carnières laten vergiftigen en hebt geholpen bij de ontvoering van mijn opvolger, met een oorlog tussen Wails en Lenion tot gevolg. Hebt u iets te zeggen op deze beschuldigingen?” Griffith klemde de tanden op elkaar: hij durfde niks meer te zeggen.
“Goed, dan…” Maar plots stormde er iemand het vertrek binnen. De soldaten grepen hem vast, maar de Bethune liet verstaan dat ze de jonge man onmiddellijk los moesten laten. “Wat doet u?” riep Jean-Filip terwijl hij even een blik wierp op Griffith. Jean-Filip schrok van het bloed over diens gezicht. “U denkt er toch niet serieus aan om van hem een landsverrader te maken? Hij heeft uw oorlog voor u gewonnen! En als dat niks voor u betekent: denk aan wat er met het land zal gebeuren als u dit nieuws bekend laat maken!”
“Jean-Filip,” zei Griffith bars zonder hem aan te kijken, “ga weg. Dit wil je je niet herinneren.” Jean-Filip keek even neer op de man die hem quasi had opgevoed, de man ook die Catherina had gekozen en hij wist dat hij hem onmogelijk aan zijn lot kon overlaten. “Mijne heren,” zei Jean-Filip beheerst, “u weet best dat dit waanzin is. Als dit om macht gaat: denk dan tenminste aan wat er met uw gezag zal gebeuren als u hem veroordeelt! Doe het dan later, of laat hem beloven het land te verlaten - dat doet hij als u het hem vraagt!”
“Jean-Filip!” herhaalde Griffith nog harder zodat de jongen er van schrok. Jean-Filip knielde haastig naast hem neer. “Je denkt er toch niet echt aan om je zomaar te laten veroordelen?” fluisterde hij tegen hem. “Denk na, Griffith, er moet iets zijn dat je hen kunt aanbieden.” Maar dan besefte Jean-Filip dat er inderdaad een koop was die Griffith met hen zou kunnen afsluiten, maar die zou hij nooit doen.
“Griffith!” zei Jean-Filip nog indringender. “Wat zal er met Catherina gebeuren? En jullie kind? Ze hebben je nodig.” “Ik weet dat,” beet Griffith terug, “maar ik kan niks beginnen, niks tegen hen daar.” En dan, nog stiller zodat ze er helemaal niks meer van konden horen: “Ik vertrouw op mijn mannen, en anders: op mijn volk. Ze zullen me nooit laten leven, maar mijn dood zal niet tevergeefs zijn.”
Jean-Filip keek hem maar ontnuchterd aan. Hij wist dat hij gelijk had en dat hij voor een verloren zaak vocht. “Ga,” fluisterde Griffith, “compromitteer je niet tegenover deze mannen. Op een dag zal je koning zijn en het misschien tegen hen kunnen opnemen.” Jean-Filip raakte nog even zijn arm aan en dan gaf de Bethune hem te kennen dat hij de zaal moest verlaten. Griffith keek niet naar hem om toen hij de zaal verliet.
“Ik denk dat deze schertsvertoning nu lang genoeg heeft geduurd,” zei Griffith kil. “Maak er een eind aan, nu.”
“Kalm aan maar, Woolf, je hebt ons niet te bevelen…”
“Je vergeet me De Nechoir te noemen.”
“We hebben een vonnis geveld voor je tweevoudig hoogverraad. De dood met de kogel, over een week.”
Griffith boog het hoofd en verbeet iets dat misschien op wanhoop leek. “En om dat te voorkomen?” De Bethune keek de zwarte man aan. “Verbanning in ruil voor informatie, ik denk dat je wel weet welke, en je moet het koningschap van de kroonprins ondersteunen.” Griffith hoefde zelfs niet na te denken. “Nee.”
De Bethune beet op zijn lip. “Denk na, Woolf,” zei hij, “het maakt toch allemaal niet meer uit nu. En je kan er je nek mee redden.” De zwarte man keek star voor zich uit en antwoordde niks. “Woolf,” siste de Bethune, “dit is je laatste kans, dus hou op met dat gedoe en zeg me wat ik wil weten. Doe jezelf dit niet aan.” Griffith sloot de ogen. “Ik heb alles gezegd dat ik wilde zeggen. Breng me maar naar mijn gevangenis…” En de Bethune moest hem laten gaan.
Een paar soldaten kwamen naar voor en sleurden de zwarte man recht. Griffith schonk de Welshe kroonprins nog een vuile blik en liet zich dan met tegenzin afvoeren.
3. Op een geheime locatie, ver weg van de Arendsburcht, werd de voormalige rebellenleider gevangen gehouden in een kleine gevangenis. De zwarte man was een nachtmerrie voor zijn bewakers. Hij schreeuwde en vloekte en riep obsceniteiten tegen de muren van zijn gevangenis die geen zedig mens hem had willen doen herhalen.
Niemand had er een idee van wat hij allemaal zei of waarom hij de kroonprins en een aantal andere edelen voortdurend in zijn furieuze betoog insloot. De ene keer leek de zwarte man het te hebben over machtswellust en verraad. De andere keer leek hij woest te zijn op zichzelf en schold hij zich uit voor zijn eigen kortzichtigheid. De razernij liet bij iedereen een huivering over de rug gaan alsof er in dat donkere krocht een monster zat dat alleen al met zijn tanden dood en verderf kon zaaien.
Maar tegelijk met de razernij weerklonken de al even huiveringwekkende jammerklachten - niet van zelfbeklag, maar van een doodse verlatenheid. En wanhoop.
Hij maakte de bewakers uiteindelijk zo gek dat ze tegen de zwarte man riepen dat hij moest ophouden en toen ook dat niets uithaalde, bekogelden ze hem met alles dat klein genoeg was om door het gat in de deur te gooien. Ze durfden echter niet de cel binnengaan, dus onthaalde de zwarte man hen altijd op een emotieloos hoongelach dat hen nog meer door merg en been ging.
De zwarte man zou hier een week zitten, daarna zou hij weggebracht worden voor een geheime executie. Ondertussen wachtte Griffith af in angstige spanning. Angstig, niet omdat hij voor zijn eigen leven vreesde, maar omdat de betekenis van verlies nog nooit zo erg was geweest. Hij rukte aan de ketens waarmee hij was vastgeklonken, beukte tegen de muren, probeerde weg te schreeuwen wat hij op één moment had verloren. Hij kon alleen blijven hopen dat zijn mannen hem zouden komen bevrijden, en als zij het niet deden, dat tenminste de bevolking in opstand zou komen. Want voor het eerst in zijn leven had hij iemand nodig om hem te redden. Hij had er nood aan te blijven leven.
Maar er kwam niemand en het zag er naar uit dat hij zijn laatste dagen tegemoet ging. Enkel op de nacht voor zijn executie kreeg hij nog bezoek. Toen werd voor de eerste keer sinds zijn opsluiting de deur geopend en stapte de koning van Lenion, de Bethune, aarzelend binnen. De gevangenislucht hing muf in de neusvleugels van de grote vorst en de kou deed hem huiveren, hoewel niet zo erg huiveren als de haat die zinderde in de cel. De deur werd weer vergrendeld achter de koning en de cipier verdween haastig.
Vertwijfeld keek de Bethune de gevangenis rond en zag maar na enige moeite de schim die hij met zijn ogen had gezocht. “Jago?” De zwarte man keek nog geeneens op toen de Bethune zich ongemakkelijk tegenover hem neerzette op een kruk. “Het spijt me, Jago, om je hier zo te zien…” Er klonk een geveinsde lach doorheen de kerker. “Het is ‘u’ voor u, ‘mijn heer’. En hou op met dat theater want u weet verdomd goed dat u mij mee hier naartoe hebt helpen brengen.”
“Dat was voor ik met Jean-Filip sprak,” zei de Bethune snel. “Ik heb me in u vergist, geef ik toe. Ik was nog verblind door de brieven die Catherina me indertijd heeft geschreven en ik dacht werkelijk dat u Lenion had verraden. Maar ik ken nu de ware toedracht en ik kom me verontschuldigen.” Griffith zweeg even. “Dus van de ontrouwe raadgever die de hertogin heeft vermoord, ben ik ineens veranderd in de brave huisknecht? Nee, dank u, daar trap ik niet in. Ik heb Lenion misschien nooit uitverkocht zoals u beweerde, maar u weet maar al te goed dat ik misbruik heb gemaakt van mijn positie om mijn eigen land zo goed mogelijk te helpen. Nee, ik heb er een redelijk goed idee van waarom u hier juist bent en wat u met uw verontschuldigingen probeert te bereiken. Maar geen gevlei ter wereld zal me kunnen overhalen om iemand als u, die geen eer heeft, de waarheid te vertellen.”
De Bethune liet onmiddellijk alle zoete woorden voor wat ze waren en zei dan hard: “Dus je weet ‘het’ wel degelijk? Ik had een vermoeden dat Neyrelle jou in vertrouwen had genomen over het koningskind.” Griffith reageerde wrang. “Dat is een zaak die ik maar al te goed ken! Maar u kunt er naar fluiten: ik zeg niets.” “Weet je dat heel zeker? Ik kan je je vrijheid geven. Wat is dat je waard? Kom nu, wat kan die hele zaak je schelen als je er je leven mee wint?” “Ik sterf nog liever dan ook maar een woord daarover los te laten!”
De Bethune keek hem maar zuur aan. “Ik dacht dat je geen dwaas was en dat de afgelopen dagen je wat meer hadden kunnen bijbrengen over de waarde van het leven. Maar blijkbaar besef je niet dat je stilzwijgen niemand dient.” “Het dient u niet.” “Jago, denk na: waarom zou je je geheim mee in je graf nemen?” “U hebt dat kind al één keer proberen te vermoorden! Ik sta niet toe dat u het een tweede keer probeert!”
De Bethune keek hem gepikeerd aan. “Denk je werkelijk dat ik een koningskind zou willen doden? Dan heeft Neyrelle je meer leugens wijs kunnen maken dan je denkt.” Griffith snoof. “Neyrelle heeft me niks moeten vertellen! Ik was er bij! Ik weet dat u alles zou hebben gedaan om dat kind te vermoorden! Maar Neyrelle stond het indertijd niet toe! En nu zij dood is, sta ik het niet toe!
Ik ken dat verhaal! Hoe u uw vrouw in haar eigen gezicht bedroog. U mag Catherina hebben wijsgemaakt dat u een relatie met de hertogin aanging omdat u een troonopvolger nodig had, maar dat is een verhaal waardoor ik me allerminst gecharmeerd voel! Ik weet wat de waarheid is.” De Bethune vloog op en greep Griffith bij de strot. “Is het soms niet waar!” schreeuwde Griffith in zijn gezicht. “Is het soms niet waar dat u meer in het bed van de hertogin lag dan dat u in uw eigen paleis was?” De Bethune probeerde de zwarte man hardhandig het zwijgen op te leggen, maar Griffith was ongemeen snel en wierp de Bethune zelf omver. Hij snoerde de Bethunes keel af met zijn kettingen en riep: “Was het soms niet waar dat uw vrouw doodongelukkig was, dat ze door iedereen met een schuin oog werd bekeken omdat u haar in het openbaar belachelijk maakte? En was het soms niet waar dat u en de hertogin met opzet een kind verwekten om de spot met haar te drijven? O, en reken maar dat het haar kapot maakte. Dagen aan een stuk huilde ze soms om alle vernederingen die ze van u twee moest slikken. En durf niet te beweren dat dat niet zo was want ze was nog aan het huilen toen ze hier moe van de ellende op de burcht aankwam.
Maar gelukkig was er nog de hertog, die andere hoorndrager, die wellicht meer menselijkheid in zich had dan u en de hertogin samen. Hij nam het tenminste voor haar op en hij probeerde haar tenminste te troosten” “Laat me los!” “En daar keken u en de hertogin maar lelijk van op. Want van een ding kwam een ander en plotseling was de koningin zwanger van de hertog. Dat moest een hele klap voor u en de hertogin zijn geweest. Want plots was daar een troonopvolger die u de koningin in nog geen honderd jaar had gegund. En dat betekende dat die bastaard van u over de koningstitel zou pakken en slechts hertog kon worden terwijl dat kind van haar de La Fontaine lijn zou kunnen voortzetten.” “Wacht!”
“Dus op een dag overlegden u en de hertogin wat u aan de situatie zou doen. De hertogin was natuurlijk razend dat haar man haar had bedrogen met de koningin en liet hem uit de weg ruimen. Een jachtongeval zoals het zo mooi heette. De koningin was op dat ogenblik op staatsbezoek overzee dus ontsnapte ze voorlopig aan eenzelfde lot. Jullie beraamden een complot om haar uit de weg te ruimen en zo de macht te grijpen in Lenion. Jullie huurden incognito piraten in en stuurden hen op weg om het schip van de koningin te kelderen op haar terugtocht.
Maar toevallig was er daar ook Neyrelle. Neyrelle met wie het al lang niet meer boterde sinds de hertogin de titel van hun vader had ingepalmd. Neyrelle die uit frustratie naar Wails was getrokken en daar Marcos De Nechoir had leren kennen. Neyrelle die voor u beiden van geen enkel belang was.
Neyrelle was intussen moeder geworden en dat had haar gevoelens voor haar zuster verzacht. Ze was terug naar Lenion gekomen om de plooien glad te strijken en verbleef net op het hertogelijk slot op het ogenblik dat u tweeën uw plannen aan het maken was.
De hertogin tolereerde haar aanwezigheid, maar maakte de fout zich voor de rest weinig met haar in te laten. De hertogin negeerde haar zuster zo hard dat ze niet doorhad dat Neyrelle op een dag het gesprek overhoorde tussen u en de hertogin over het piratenschip.
Neyrelle begreep onmiddellijk wat u beide van plan was en was gechoqueerd. Ze probeerde de hertogin te overreden in haar hart te kijken en de koningin met haar kind te sparen. U beiden dankten haar ervoor door haar te verbannen, nee, door haar te proberen doden. En dus sloeg Neyrelle op de vlucht.
Waar u echter geen van beiden op had gerekend, was dat Neyrelle zou proberen de koningin te redden. Ze voer overzee de piraten achterna en voordat die hun slag konden slaan, kelderde ze het piratenschip. Het wrakhout werd achteraf door u gebruikt om een verhaal op te dissen dat het schip van de koningin was vergaan.
Neyrelle maakte de koningin duidelijk dat haar leven niet veilig was als ze nu naar Lenion zou terugkeren. Dus ging de koningin mee naar Wails, naar de Arendsburcht. Want Marcos De Nechoir was niet alleen Neyrelles echtgenoot maar was ook de enige man die Lenion weg van de koningin kon houden.
En dus was het hier, in dit land, dat de koningin haar kind ter wereld bracht, op de vlucht en opgejaagd door iedereen die ze kende.
Durf mij dus niet te vertellen dat u het zo goed voorheeft met het echte koningskind! U zou er geen moment over aarzelen om het uit de weg te ruimen om de troon voor uw bastaard veilig te stellen. En u denkt dat ik u zal vertellen wat er met dat kind is gebeurd nadat de koningin in de geboorte bleef? Ik denk het niet…”
Met een ruk stond Griffith op en de Bethune greep hijgend naar zijn keel.
“Ik zou u graag doden, maar ik weet dat uw bastaard het moeilijk zal krijgen om zonder u zijn eisen op de troon kracht bij te zetten. En toevallig mag ik die jongen wel ondanks de ouders die hij heeft. Ik kan de fouten die u heeft gemaakt niet meer herstellen, dus maak ik het Jean-Filip liever niet moeilijker dan hij het al heeft.” Griffith keek de Bethune vijandig aan: “Maar weet ook dat uw zoon intussen dit verhaal kent en er u voor altijd om zal haten. Hij heeft tenminste het eergevoel dat zowel bij u als de hertogin ontbrak.”
De Bethune was wat hersteld van de schrik. Terwijl hij over zijn keel wreef, zei hij: “Je hebt het mis. Ik zoek dat kind niet omdat ik het kwaad zou willen doen. Het was de hertogin die de hele zaak in de doofpot wilde stoppen en dat kind dood wilde, maar ik niet. Zij wilde de koningstitel terug in haar familie en daarom mocht alleen haar zoon blijven leven. Begrijp me niet verkeerd: ik hou van Jean-Filip en heb het beste met hem voor, maar ik wil ook iets terugdoen voor dat andere kind.
Ook ik heb van de Degrelle-zaak gehoord, alleen, het was maar achteraf dat ik begreep dat jij hem had gedood. Eerst begreep ik niet waarom, maar nadien kwam ik te weten dat dat hoertje Betsy hier op de burcht heeft gewerkt. Zij wist dat je op de Arendsburcht had geleefd… en dus Neyrelle en de koningin hebt gekend. Ik heb andere mensen opgezocht die voor Neyrelle hebben gewerkt en uiteindelijk heb ik er één gevonden aan wie Neyrelle over dat kind heeft verteld. En hetgeen Neyrelle had verteld was dat het kind een meisje was...
Denk hier eens aan, Jago: ik kom terug uit Wails en kan een getuige meebrengen - eender wie - die in Lenion vertelt dat Neyrelle mijn vrouw niet heeft gedood, maar heeft ontvoerd in opdracht van De Nechoir. Iedereen in Lenion weet dat mijn vrouw zwanger was. Ik breng dan het koningskind mee naar huis en ik laat haar trouwen met Jean-Filip.
Op die manier krijgt het meisje de positie die ze altijd heeft verdiend en men kan zich niet meer kanten tegen Jean-Filips eisen op de troon. Je hebt getoond dat je met beiden begaan bent, is dit niet het beste bewijs dat ook ik het beste voorheb met dat koningskind?” Griffith keek hem koel aan. “U geeft geen barst om het echte koningskind, u wil gewoon Jean-Filips positie stabiliseren!” “Is dat een bezwaar?” vroeg de Bethune. “Loop toch heen!” snauwde Griffith. “Denkt u werkelijk dat ik niet zie dat u staat te liegen? Ik heb jarenlang voor u gewerkt. Ik weet hoe u denkt. Nee, als u het koningskind wilt terugvinden, dan zal het maar om één reden zijn: het uit de weg ruimen zodat het nooit de troon kan opeisen.” “En wat als ik u garanties geef dat ik het niet zal doen? Wat als ik het kind laat leven en er gewoon voor zorg dat ze haar troon nooit kan opeisen?” “Door haar in een gevangenis te gooien? Ik denk het niet…”
De Bethune trok zijn mantel recht: “Wat denk je nog te beschermen? We hebben het hier over een kind dat je in geen vijftien of twintig jaar nog hebt gezien en waaraan je niks verschuldigd bent. Is dit soms je laatste poging om me nog een hak te proberen zetten? Of denk je soms dat ze je op het laatste moment nog zullen komen bevrijden? Vergeet een miraculeuze ontsnappingspoging maar: de Welshe kroonprins heeft al je vriendjes gevangen laten zetten in het Arendsnest en ze zullen de bevolking niks kunnen vertellen vooraleer je bent terechtgesteld. Je bent reddeloos verloren. Niemand weet dat je hier bent, niemand zal je komen halen. Alleen ik kan je nog redden. Dus denk goed na eer je mij wegstuurt, want ik ben je laatste reddingslijn.”
Griffith leek te aarzelen toen hij dat hoorde. Niet dat hij er ineens aan dacht om de Bethune te geven wat hij wilde. Wel omdat hij op zijn mannen had gerekend om hem te bevrijden. Dat betekende dat hij Catherina nooit meer zou terugzien. En dat hij zijn belofte aan haar niet kon nakomen.
“U kunt m’n rug op! Ik ben u niks verplicht!” grauwde hij, “maar laat ik u toch nog één detail vertellen, voordat u doorgaat.
Toen Neyrelle naar de Arendsburcht kwam, hield ze de identiteit van de koningin goed verborgen. Maar De Nechoir kwam er toch achter en wou het kind gebruiken om u klem te zetten. U weet dat De Nechoir nooit dat kind tegen u heeft uitgespeeld, dus kunt u wel denken dat er iets is tussengekomen dat dat heeft verhinderd.”
“Wat?”
“De dag dat de koningin stierf, stierf ook dat kind voor u.”
Toen de Bethune terugkeerde op de burcht was hij woedend. Hij wenste dat hij die bastaardhond persoonlijk had kunnen afschieten, maar dat zou de Welshe kroonprins hem wellicht niet in dank hebben afgenomen. Hij wou zich net naar zijn kwartieren begeven, toen ineens dat meisje, die Montfort, op hem af kwam. Ze zag er nerveus uit, bijna alsof ze op het punt stond haar ziel aan de duivel te verkopen.
“Wat is er?” zei de Bethune bits, want hij wist wat Catherina voor de zwarte man betekende.
Ze sloeg de ogen neer. “Ik wil met u onderhandelen,” zei ze met een kleine stem en toen de Bethune haar spottend opzij wilde duwen: “Ik weet wat er met het koningskind is gebeurd toen Neyrelle uw vrouw hierheen bracht… ik zal het u zeggen, als u Griffith spaart…”
4. Griffith probeerde weer aan die oude historie te denken toen de Bethune met de staart tussen de benen de gevangenis had verlaten. De gevangenisbewakers haalden opgelucht adem nu de zwarte man eindelijk zweeg, maar toen de ijzige stilte bleef aanhouden, kroop ook dat weer niet in hun koude kleren.
Griffith was nauwelijks met zijn gedachten bij zijn omgeving. Hij dacht aan de dag dat Neyrelle op de burcht was gekomen met een blonde vrouw. Hij was aan het werk geweest in de keuken en toen hij toevallig buitenkwam had hij hen zien aankomen. Hoe oud was hij toen geweest? Tien jaar? Niet meer dan een kind in ieder geval. Tot op dat ogenblik had hij in ieder geval nooit eerder een vrouw gezien met zoveel verdriet in haar ogen.
Griffith raakte onverwacht met de koningin in contact toen ze op een dag op een bank bij de keuken zat. Omdat ze er zo verschrikkelijk breekbaar uitzag, had hij haar enkele koekjes aangeboden. Ze was bewogen geweest door zijn onwennigheid en ze waren beginnen praten.
Neyrelle had al snel opgemerkt dat er een vriendschap was ontstaan tussen de koningin en het keukenhulpje. Neyrelle had daarna de koningin in vertrouwen genomen en haar verteld over Griffiths afkomst en de val van de burcht. Ze vertelde dat Griffith na zijn vlucht enkele jaren bij een kruidenvrouw op de heide had gewoond tot Neyrelle hem per toeval had ontmoet. (Toeval? De Witte Heks had hem verteld dat er geen toeval bestond.) Daarna had Neyrelle hem naar de burcht teruggebracht. De Nechoir had hem onmiddellijk herkend, maar liet er niks van uitschijnen. Blijkbaar had hij het amusant gevonden om Griffith als een ordinaire knecht op zijn burcht te laten werken.
De koningin was verbaasd toen ze Griffiths verhaal aanhoorde. Daarna nam ze zich voor dat ze niet langer bang mocht zijn voor de Bethune en de hertogin. Als Griffith het lef had om naar zijn burcht terug te komen terwijl zijn ergste vijand er in woonde, dan zou zij terugkeren naar Lenion om haar plaats terug op te eisen. Ze zou echter wachten tot haar kind geboren was, om te voorkomen dat het iets zou overkomen.
Toen de koningin naar de burcht was gekomen had Neyrelle aan Marcos De Nechoir verteld dat de koningin een arme vriendin uit Lenion was die na de dood van haar man wat steun zocht. De Nechoir begreep niettemin al snel dat zijn vrouw hem iets voorloog. Hij omringde de koningin met de nodige zorg en uiteindelijk achterhaalde hij haar echte identiteit. De Nechoir zag onmiddellijk de mogelijkheden als hij een kind van koninklijke bloede in zijn handen had en begon plannen te maken.
Op dat ogenblik besefte Neyrelle dan ook dat de koningin niet meer in Wails kon blijven als ze haar kind veilig ter wereld wilde brengen. Dus probeerde de moedige vrouw een handelsschip te contacteren dat de koningin uit Wails kon wegbrengen. Het was echter moeilijk een Welshe kapitein te vinden die de koningin weg wilde brengen. De Nechoir had intussen alle handelsschepen in zijn oorlogsvloot ingelijfd en buitenlandse handelaars waren niet langer graag gezien.
Neyrelle moest vertrouwen op het toeval en toen ze hoorde dat er een Lenioons handelsschip aan de zuidelijke kust lag, besloot ze haar kans te wagen. Ze maakte Griffith die nacht wakker en zei dat hij moest proberen de koningin naar de kust te brengen. Ze zou hen zelf te paard voorgaan om te proberen het Lenioonse schip tegen te houden en de kapitein te overhalen de koningin mee te nemen.
Dus vertrok de kleine jongen met de hoogste vrouw van Lenion aan de hand uit de burcht. Ze wisten dat ze voorzichtig moesten zijn als ze niet wilden dat De Nechoir hun vlucht opmerkte, maar tegelijkertijd ook snel, omdat de kapitein van het Lenioonse schip elk moment zou kunnen vertrekken als Neyrelle te laat was.
Griffith sloeg zijn armen om zijn hoofd terwijl hij dacht aan die dwaze, zinloze geschiedenis en hij probeerde zijn eigen waanzinnige bui te onderdrukken. Hij had tegen Catherina ooit eens gezegd dat ze moest weten waardoor het conflict tussen Lenion en Wails was begonnen. Het antwoord lag daar, bij die vrouw die hij toen bij de hand door de bossen had geleid.
Nadat de Bethune en de hertogin te weten waren gekomen dat de koningin naar Wails was gevlucht, hadden ze haar uitlevering gevraagd aan De Nechoir. De Nechoir weigerde want hij wilde voordeel halen uit het koningskind. Daarop waren de Bethune en de hertogin begonnen met alles in het werk te zetten om De Nechoir uit het zadel te lichten. De Nechoir had des te furieuzer gereageerd... Het was nooit Wails dat zich met Lenion was beginnen bemoeien, het was Lenion dat Wails het eerst had aangevallen.
Maar het kind waarvan De Nechoir had gehoopt gebruik te maken, glipte hem door de vingers. De hoogzwangere koningin vluchtte immers vlak voor de geboorte uit de burcht.
Dwaze, zinloze geschiedenis...
Toen De Nechoir hoorde dat de koningin samen met een onbekende knecht de burcht had verlaten, begreep De Nechoir natuurlijk onmiddellijk wat er aan de hand was en stuurde hij zijn soldaten achter hen aan. Bijna zouden ze ook in hun handen zijn gevallen want toen ze het strand eindelijk bereikten, begonnen plots de weeën van de koningin.
Dus beviel de koningin daar van haar kind, in eenzelfde maanlandschap waarin een andere vrouw op een ander moment ook haar kind ter wereld zou brengen. Maar deze keer zaten de soldaten van De Nechoir haar op de hielen en deze keer waren er geen mannen om haar te beschermen. De bevalling was zwaar voor de vrouw en slechts nadat de koningin, Griffith keer op keer vertelde dat het hopeloos was en dat hij haar achter moest laten, ging hij noodgedwongen alleen verder.
Met het kind dat hij had zien geboren worden in zijn armen.
Het toeval wilde dat niet alleen de soldaten, maar ook de zeelui van het Lenioonse schip er op uit waren getrokken om de koningin te vinden. Neyrelle was in zeven haasten vooruit gereden en had het Lenioonse schip kunnen bereiken voor het kon afvaren. Neyrelle smeekte de kapitein - een man die Guillaume Montfort heette - een zwangere vrouw mee te nemen wiens leven door De Nechoir werd bedreigd. Elke andere kapitein zou te bang zijn geweest zich te mengen in De Nechoirs zaken. Kapitein Montfort kon een zwangere vrouw echter niet aan haar lot overlaten. Dus trok hij met een aantal van zijn mannen er op uit om de vluchtelinge te vinden.
Ze schuimden het strand af en door een ongelooflijk toeval stootten ze op de jongen die de vrouw had geëscorteerd. Hij vertelde hen huilend dat De Nechoirs soldaten de vrouw zeker zouden vermoorden als ze haar alleen zouden vinden. Dus repten de zeelui zich naar de plaats waar de jongen de koningin had achtergelaten. Ze waren nog net op tijd om te voorkomen dat de soldaten de verzwakte vrouw optilden en haar over een paard legden.
De zeelui en de soldaten vochten verbeten met elkaar zonder echt te weten wat hen bezielde. Na een lang gevecht gaven de soldaten het eindelijk op en lieten ze de vrouw achter in de handen van de zeelui. De koningin zou die overwinning niet lang overleven. Nauwelijks was Griffith naast haar neer komen knielen of eindelijk gaf ze toe aan haar vermoeidheid. ‘Beloof me dat je voor haar zult zorgen,’ had de koningin nog tegen hem gezegd, en toen was ze stilletjes gestorven - zinloos, verlaten van iedereen, liefhebbend.
En Griffith, zelf een kind, maar dan een kind zonder verleden, stand of relaties, had haar beloofd dat hij alles zou doen om voor die pasgeborene te zorgen. Want wat kon hij ook anders? Wat kon hij anders dan een kind dat alles was afgenomen - een familie, een naam, een land - wat kon hij anders dan van een kind dat op zovele vlakken hetzelfde dreigde te overkomen als hemzelf, lief te hebben?
Dus had hij geprobeerd haar alles te geven wat hij zelf had verloren. Hij vroeg Montfort om haar mee te nemen, en de kapitein wiens zwangere vrouw tijdens de overtocht was bezweken aan een miskraam, had het gedaan. Griffith gaf het kind een naam: Catherina. Hij had een plan opgevat om haar te doen trouwen met de bastaard die in haar plaats op de troon zou komen. Hij had Jean-Filip zo opgevoed dat de jongen niet anders kon dan verliefd op haar worden. Hij had er voor gezorgd dat Lenion stabiel genoeg bleef tot hij de Bethune en de hertogin kon uitschakelen. Tegelijk had hij alles in het werk gesteld om er voor te zorgen dat Catherina veilig verborgen bleef voor de hertogin en de Bethune. Hij had bergen moeten verzetten om al die dingen gedaan te krijgen, maar hij had ook onmiddellijk een goede start genomen. Want vanaf het begin had hij al bondgenoten kunnen vinden in Neyrelle en Montfort. En alles wat hij voor Catherina had gedaan, had hij ook voor zichzelf gedaan, want met Catherina’s naam en geluk waren ook de zijne terugkomen…
Catherina en Wails waren nooit twee afgescheiden dingen geweest. Catherina was op Welshe bodem geboren…
Het was een tijd stil geweest in de donkere cel. Nu barstte de zwarte man uit in een waanzinnig gelach, denkend hoe dwaas en zinloos alles was geweest. En dan herinnerde hij zich ook dat hij ooit had gezegd tegen Catherina dat hij had gevochten voor een verloren zaak…
En dan huilde hij. Omdat hij ging sterven.
5. Hij hief zijn hand voor zijn ogen toen ze de deur van zijn cel openden. Het licht van een lantaarn verblindde hem. “Ga weg,” riep Griffith, “ik heb gezegd dat ik het niet ging vertellen!” Dan zag hij pas dat het een soldaat was. Dat verbaasde hem omdat ze anders nooit binnenkwamen, zelfs niet als ze hem eten brachten.
De soldaat hurkte bij hem neer en nam zijn pols vast. “Hé...”
Met zijn sleutel maakte de soldaat de ketting los.
Griffith fronste de wenkbrauwen. Als ze hem uit zijn cel haalden in het holst van de nacht kon dat slechts één ding betekenen…. Hij trok zijn arm uit de greep van de soldaat en stond langzaam op. Het betekende dat ze niet langer wilden wachten met het voltrekken van het vonnis.
Hij wreef over zijn polsen toen de soldaat hem uit de kerker porde. “Het is al goed,” bromde Griffith en hij liep de kerker uit.
De soldaat bracht hem naar buiten en liet hem wachten naast de ingang van de gevangenis. Een viertal soldaten hielden dreigend hun geweren op hem gericht terwijl de soldaat iemand ging halen. Griffith sloeg de armen over elkaar en wierp even zuur een blik op de muur achter hem. Kogelgaten...
Het zou tenminste snel gaan.
En dan zou Catherina gelukkig het wachten bespaard worden...
Het werd hem koud om het hart.
Griffith zag iemand op hem af komen. De Bethune. Hij vroeg zich af of hij genoeg tijd zou krijgen hem neer te slaan vooraleer de soldaten ingrepen... Niet genoeg vreesde hij. Hij wachtte.
De Bethune keek hem uitdagend aan. Griffith snoof en klemde de tanden op elkaar.
De twee mannen stonden nu voor elkaar. Er lag haat in hun houding.
Tenslotte sprak de Bethune: “Dit zal de laatste keer zijn dat ik je zie, hoop ik. Ik laat je gaan...
Je bent vrij...” Griffith knipperde met de ogen en hoewel hij zich had voorgenomen hem geen woord te gunnen, bracht hij toch uit: “Wat?” De Bethune lachte spottend. “Je hebt me goed verstaan... Er zal geen executie gebeuren. Aan het publiek zal worden verteld dat je ontsnapt bent, hetgeen er op neerkomt dat je zal worden vervolgd.”
Griffith keek hem nog steeds niet begrijpend aan. “Dit is geen val?” vroeg hij tegen beter weten in. De Bethune keek hem vanuit de hoogte aan. “Geloof je me nog steeds niet?” Griffith liet zijn tanden zien. “Mijn vertrouwen is al eerder geschonden... Zal je me niet in de rug neerschieten en ‘zeggen aan het volk’ dat ik tijdens mijn vluchtpoging neergeschoten ben? Ik zou me over minder niet verwonderen...”
“Tsk... Zo slecht van vertrouwen. Wat is er, Griffith Jago, herken je geen goede intentie wanneer je er een ziet?” “Ik denk dat ik veel zie, behalve dat... Wat gebeurt er eens ik hier weg ben?” “Aangezien de Welshe kroonprins je niet graag op vrije voeten ziet, zal hij je laten opjagen natuurlijk. Je zult terug een banneling worden zoals je dat altijd bent geweest... Maar je hebt een redelijke kans om het er toch levend van af te brengen. Je bent graag gezien in dit land, dat geef ik je na. Heel wat mensen zullen je beslist wel willen helpen. En als je je koest houdt in het buitenland zal er misschien geen enkele mensenjager je op het spoor komen.
Ga nu. Emilio De Nechoir en mijn zoon staan te wachten met je paard. Ze willen je nog een laatste keer naar je vrouw brengen.” …Catherina… Griffith keek op. Het was het enige dat zijn kille gezicht even kon beroeren op dat ogenblik. Toen zag hij dat zijn broer en Jean-Filip er inderdaad waren. Hij zag Emilio op hem af komen, terwijl de prins wat achteraf bleef staan bij hun paarden. Griffith keek de koning nog tersluiks aan. “Bent u niet bang dat ik terug zal komen om u te doden?” De Bethune keek hem onverstoorbaar aan. “Ik denk dat je wel beter weet...,” maar hij verklaarde niet waarom.
Emilio groette zijn broer met een zwijgzame blik op de Bethune. “Neem hem maar mee,” zei de koning schamper. Griffith gromde, maar hij wist dat hij de beledigingen over zijn kant moest laten gaan. Emilio nam zacht zijn arm vast alsof hij bang was dat Griffith zich zou bedenken en zich toch nog op de Bethune zou werpen. Griffith was inderdaad nog niet klaar met de Bethune.
“Ik heb een laatste vraag,” klonk het, “waarom doet u dit? Ik heb u ook niet de informatie gegeven die u vroeg en u hebt mij gezworen dat ik mijn geheim dan maar mee in mijn graf moest nemen. Vanwaar die ommekeer? Hebt u ineens een hart gekregen?” De Bethune gaf geen krimp. “Let op met uw sarcasme. Ik zou elke reden durven aangrijpen om u terug die gevangenis in te laten gooien. Ik laat u niet gaan omdat ik u ineens zo sympathiek vind.”
Emilio maakte een onrustige beweging en de Bethunes uitdrukking werd toen duivels. “Uw juffrouwtje is naar me toe gekomen.” “Catherina?!” Emilio greep zijn broer vast. De Bethune glimlachte breed. “En we zijn tot een overeenkomst gekomen...” Griffith trok bleek weg. “Ja,” zei de Bethune sissend, “ze heeft me verteld wie de koningsdochter is in ruil voor uw ontsnapping. En om te garanderen dat ze Jean-Filips kroon nooit zal kunnen afnemen, heeft ze beloofd om met hem te trouwen. Daarmee begrijpt u ook onmiddellijk waarom ik er zeker van ben dat u niet voor mij zal terugkeren. Als ik ook maar één keer van u hoor, zal haar kind en het uwe eraan gaan. En daarna zij.”
Griffith gaf een woeste kreet en stortte zich op de koning. Als Emilio hem niet had vastgehouden en de soldaten niet waren tussengekomen, had hij hem zeker vermoord. “Laat me los! Laat me los!” schreeuwde Griffith met overslaande stem terwijl hij rukte en sleurde. “Ik wil die schoft dood!” De Bethune lachte hatelijk. Maar Emilio liet Griffith niet los tot hij uitgeraasd was.
“Je kan niks doen,” fluisterde Emilio in zijn oor. “Zij heeft ervoor gezorgd… Als jij was gestorven, zou Jean-Filip haar toch hebben gehuwd om haar te beschermen.” “Dat zwijn daar zal haar doden zodra hij kan...,” huilde Griffith. “Ik weet het,” zei Emilio gebroken, “maar ze wilde je niet zien sterven.” Griffith gaf een rauwe kreet en viel verslagen op zijn knieën. Ze mocht zich niet voor hem opofferen, niet voor hem... Emilio kuste zijn haren. “Het is in orde,” suste hij, “het is in orde...”
Emilio trok Griffith recht. Het was alsof hij een gebroken ledenpop in beweging probeerde te zetten. Slecht met moeite kon hij hem doen opstijgen. Griffith lag dubbel geplooid over de paardennek. Emilio en Jean-Filip keken elkaar aan. Er was niks dat ze nu nog konden verhelpen aan de zaak. Catherina had de beslissing voor hen genomen en ze zouden allemaal met de gevolgen moeten leren leven. Emilio nam de teugels van Griffiths paard en leidde het voorzichtig weg. De Bethune deed niet eens de moeite om hen na te kijken. Ze keerden de gevangenis de rug toe alsof ze de blik ervan niet meer konden verdragen en reden in de richting van de heuvels.
6. Catherina stond angstig te wachten op de heuvel. Toen ze de drie ruiters zag, was ze enerzijds opgelucht en anderzijds doodongelukkig. De Bethune had blijkbaar woord gehouden. Hij had evengoed Griffith kunnen laten creperen en haar laten opsluiten. Hij zou geweten hebben wie Montforts dochter was en het zou niks hebben uitgemaakt voor de zwarte man. Het had erger gekund, dacht ze wrang, hoewel misschien niet veel erger…
De drie ruiters stopten vlak bij haar. Ze probeerde in te schatten hoe Griffith het nieuws had opgenomen en keek hem stil aan. Ze zag onmiddellijk dat de bittere trek om zijn mond harder was dan ooit. Hij zat ook niet recht of natuurlijk op zijn paard, maar verkrampt, alsof hij vocht om zijn beheersing niet te verliezen. Ze wist dan dat hij het nieuws zeker niet goed had opgenomen.
Emilio aarzelde even om zijn broer aan te spreken. “Griffith…” Griffith probeerde Emilios naam uit te spreken, maar het was niet meer dan een hees gefluister. Emilio zag Griffith met grote ogen naar Catherina kijken alsof hij ter plekke krankzinnig zou worden. Emilio legde zijn hand op Griffiths schouder. Ze hadden daarnet al afscheid genomen, dus wilde Emilio, Griffith de kans geven nog even alleen te zijn met Catherina. Emilio hoorde Griffiths tanden knarsen. Hij gebaarde Jean-Filip dat ze beter doorgingen.
Een minuut later was het hoefgetrappel in de verte verdwenen. Griffith zat als versteend op zijn paard. Hij zag eruit alsof hij van misselijkheid naar beneden zou vallen, maar wonderwel bleef hij toch in het zadel zitten. Catherina wenste dat hij zou afstijgen, maar ze durfde niks te zeggen.
“Wat zal er gebeuren?” zei Griffith tenslotte. Catherina sloeg de ogen neer en legde haar hand op de teugels van zijn paard. “De Bethune zal me meenemen naar Lenion. Hij wil dat ik zo snel mogelijk met Jean-Filip trouw…” “O goden.” Griffiths lichaam gaf een knik, bijna alsof hij ging instorten, maar dan kwam hij met een zwaai naar beneden.
“Ik veronderstel… dat de gevangenisbewakers straks alarm slaan?” Catherina knikte, zonder hem aan te kijken. “Je hebt een paar uur. Dan gaat kroonprins Edward zijn soldaten op je afsturen…” “Nee, mensenjagers,” zei Griffith stil, “De Nechoirs merkteken… De kroonprins zal mensenjagers gebruiken…”
“Ons kind…,” begon Catherina dan, maar ze wist niet hoe ze verder moest gaan. Griffith balde zijn vuisten. “Zal de Bethune het doden als je niet terugkeert naar de burcht?” Catherina knikte. Het was de enige reden waarom ze niet hier en nu met hem kon vertrekken. Hij keerde zijn gezicht langzaam af. Catherina zag er krijtwit uit.
“Ik ben zo moe,” zei hij, “ik wil niet meer vluchten…” “Griffith…”
“Na al die jaren weet ik gewoonweg niet meer wat ik wilde bereiken. Het zou gemakkelijker zijn om neer te gaan liggen en te sterven.”
“Als jij sterft, sterf ik ook,” zei Catherina zacht. Hij keek haar gekwetst aan. “Zijn we dan al niet dood?” Ze probeerde niet te huilen.
Het zou een tocht door de hel en terug worden als Griffith erin slaagde het land uit te raken. De kroonprins zou hem blijven najagen als hij niet onderdook en ook de Bethune zou proberen hem uit de buurt van Lenion te houden. Er waren meer mensen mee gediend dat hij voor eeuwig het zwijgen werd opgelegd dan dat hij de kans zou krijgen een nieuw bestaan op te bouwen. Op een moment als dit was het zelfs nog gemakkelijker geweest om De Nechoir te laten winnen.
“Ik had kunnen weten dat er nooit een einde aan zou komen,” mompelde hij, “er bestaat niet zoiets als een goede afloop.” “Er is nog steeds hoop,” zei Catherina zacht. Hij probeerde hard zichzelf in de hand te houden, maar zijn stem knakte toch. “Voor wat? Dat we elkaar terug zullen zien? Jij, dochter van een koningin, hoe denk je dat een banneling nog ooit terug geraakt naar Lenion?” “Ik zal je laten vinden.” “Voordat er anderen zijn die me vinden? Ik zal al lang dood zijn voordat dat gebeurt.”
“Wees sterk, Griffith,” zei ze zacht, “niet sterven.” “Waarvoor,” zei hij, “vertel me in godsnaam waarvoor?” “Je hebt altijd weten te overleven,” zei ze stil, “je bent een sterk man.” “Niet zo, Catherina, niet zonder jou. Mijn hele leven lang kon het me niet schelen wat er met me gebeurde, zolang ik wist dat je veilig was. En nu ben je overgeleverd aan de grillen van die moordenaar en moet je trouwen met een man waar je niet van houdt.”
“Ik hou van Jean-Filip,” zei ze stil. “Hij is ook de reden waarom ze je wilden doden,” zei hij resoluut. “Dat weet hij,” antwoordde Catherina, “en bovendien: is dit niet wat je altijd hebt gewild?” “Ik wou je niet forceren in een ongelukkig huwelijk!” “Nee, maar het maakt niet meer uit. Hij trouwt enkel met me om me te beschermen tegen zijn vader.”
“Catherina, hoe kan ik leven als ik weet dat je ongelukkig bent?” zei hij wanhopig.
“Ik ben vele dagen ongelukkig geweest voordat je kwam, Griffith Woolf, en toch wist je te overleven.” “Omdat ik wist dat je veilig zou zijn.”
Ze perste haar lippen samen. “Maak het toch niet zo moeilijk, m’n liefste,” zei ze. Hij stond op het punt in tranen uit te barsten. “Wat met onze dromen, Catherina? De kinderen die we zouden krijgen, het huisje dat we zouden bouwen? We zouden gelukkig worden!” “Doe dit niet, Griffith…” “De Nechoir nam me mijn leven af. Hij bezat mijn hoop, mijn angst, mijn toekomst tot jij me die teruggaf. Het is wreed om te moeten verliezen wat je je net begint te herinneren.”
“Je hebt altijd zoveel voor me gedaan, Griffith. Dit was de enige keer dat ik je kon terugbetalen.” “Nee! Niet door je te koop aan te bieden!”
“Had ik een andere keus?” “Er is altijd een andere keus,” riep hij uit, “had me laten sterven en had de Bethune met zijn hele satanskraam naar de pomp laten lopen!”
Hij stortte neer op zijn knieën. “Waarom? Waarom?” huilde hij. Hij greep haar bij haar middel en begroef zijn gezicht in haar kleren. Ze begon ook te huilen. “Wat had ik moeten doen, m’n liefste,” zei ze, “ik hou van je.” Hij begon hartverscheurend te huilen en hij liet haar niet meer los.
Geen van beiden zei nog iets. Ze zakte door haar knieën en hield zijn schokkend hoofd in haar armen. Pas na een hele tijd bedaarde hij. Hij lag uitgeblust in haar armen en staarde met lege ogen voor zich uit. Catherina veegde een traan van haar gezicht. Ze voelde zich alsof ze nooit meer iets zou voelen.
“Ik hou van je,” fluisterde hij. Ze kneep opstandig haar ogen dicht. Het was de eerste en enige keer dat ze het hem had horen zeggen.
“Mijn donkere Raul.
Mijn liefste…
Mijn ziel…”
Ze klemde hem in haar armen alsof hij haar eigen leven was.
“O hemel…”
“Als we alleen de kans maar hadden gekregen,” zei hij, “hoe dierbaar zou alle ellende dan geweest zijn…”
Ze huilde.
“Niet sterven.”
“Ik heb zoveel van je gehouden…”
“Niet sterven.”
“Heel je leven lang, altijd.”
“Liefste?”
“Altijd.”
“Altijd…”
Plots klonk er hoefgetrappel. Eeuwig vermoeid keek Griffith op. Het was Jean-Filip. Hij kwam Catherina halen.
“Je moet gaan,” mompelde hij.
“Ik weet het,” zei ze.
Dan bewoog ze.
Jean-Filip stopte naast hen en Catherina keek even om naar Griffith. “Ga,” zei hij en terwijl Jean-Filip haar op zijn paard hielp, steeg ook Griffith op. Toen ze goed zat, keek Jean-Filip naar Griffith om. “Er zit goud, eten en wat kleren in de zadeltassen,” zei hij aarzelend.
“Ik weet het,” zei Griffith, “bedankt.” Jean-Filip wist even niet wat zeggen. “Zal ik je ooit terugzien?” vroeg hij dan. Griffith maakt een grimas. In heel zijn leven had Jean-Filip de voormalige raadgever van zijn moeder nooit zoveel emotie zien tonen. “Als onze selecte kennissenkring misschien wat is uitgedund.” Jean-Filip deed er het zwijgen toe.
Dan manoeuvreerde Griffith zijn paard naast Catherina en strekte zijn hand naar haar uit. Ze nam hem vast en hij gaf haar die donkere blik die zo kenmerkend voor hem was.
“Denk aan ons kind,” zei hij, “aan wat het liefheeft.”
Ze knikte en dan liet hij haar los.
Hij keerde zijn paard en met een laatste blik op haar gaf hij het de sporen...
Epiloog
Ramirez De Nechoir stond voor een raam naar de regen te kijken. Hij was niet langer de kleine jongen die iedereen had gekend, maar een volwassen en ernstige man. Net als zijn broer had hij iets zuiders over zich en sommigen fluisterden zelfs dat hij erg op Marcos De Nechoir leek. Ramirez stoorde zich niet echt aan die vergelijking. Hij leek beter op iemand waar mensen schrik van hadden, dan iemand die vergeten was.
De regen werd feller en Ramirez zuchtte. Het was nu al een maand grauw weer. De regen sloeg in vlagen over het kleine kasteel heen en herinnerde de bewoners eraan dat de winter nog bijtender zou worden. In Wails was er in geen jaren nog een goede zomer geweest.
Ramirez had nooit anders geweten dan dat de seizoenen grauw en kil waren. Het was een tweede natuur van het land geworden en misschien ook van het volk. Wellicht was niemand nog wat hij ooit was geweest in dit land. Zelfs Ramirez had een vage herinnering dat het ooit beter was geweest.
Hij ging in de zetel tegenover Emilio zitten. “Waar denk je aan, Emilio?” vroeg Ramirez aan zijn broer. Emilio zat afwezig in het haardvuur te kijken. Hij zuchtte en antwoordde: “Aan vroegere tijden…” Ramirez schudde het hoofd. “Je zou daar beter niet te veel aan denken, Emilio. We hebben allemaal moeten leren leven met de littekens uit die tijd.” Emilio streek nadenkend over zijn baard. Misschien was dat wel zo, maar sommige wonden waren te traag geheeld om niet meer te kunnen voelen.
Ramirez schonk zich een glas wijn uit en nam zijn broer vanuit zijn ooghoeken op. Een van de dingen die was veranderd, was wellicht Emilio. Ramirez herinnerde zich een andere Emilio, van voor de val van de burcht, die niet zo bitter was geweest. Emilio was daarvoor een speels man geweest, maar na alles dat gebeurd was, was hij meer en meer teruggetrokken geworden. Ramirez was indertijd natuurlijk te jong geweest om te beseffen wat er allemaal aan de hand was, maar het gedrag van zijn broer was altijd de sterkste indicatie geweest van de verschrikking van die tijd.
Ramirez beheerde hun landerijen nu al sinds enkele jaren. Emilio had nooit veel interesse getoond voor hun gronden en had de grafelijke titel zonder veel amok aan zijn jongere broer overgelaten. Belangrijk was die titel wellicht toch niet. Veel van de bezittingen en privileges van de oude Woolfs waren in andere handen overgegaan en met de vernieling van de Arendsburcht hadden ze zelfs het prestige van hun overgebleven landen verloren.
Ramirez herinnerde zich nog levendig de dag dat de Arendsburcht in vlammen op was gegaan. Dat moest de dag zijn geweest na de bekendmaking van de dood van de Schaduwloper. Een meute was op de burcht toegestormd en had alles in lichterlaaie gezet. Hoewel er veel van de burcht intact was gebleven, had Emilio er indertijd voor gekozen om ze niet meer te herstellen. Nu werden de stenen van de burcht gebruikt om huizen mee te bouwen en stond de gehavende burcht verlaten op haar eenzame hoogte.
Ramirez moest denken aan dat oude gezegde: dat als de burcht zou vallen, het land zou vallen. Die voorspelling was blijkbaar gedeeltelijk uitgekomen want Wails was na de dood van de Schaduwloper nog meer in verval geraakt. De toenmalige Welshe kroonprins had met de veroordeling van de Schaduwloper een paar van de machtigste edelen aan zijn kant kunnen brengen, maar het volk had hem zijn verraad bijzonder kwalijk genomen en zich tegen hem gekeerd.
Sindsdien was de kwestie over de troonsopvolging alleen maar erger geworden. De kroonprins kreeg zijn troon wel, maar hij slaagde er niet in om het land goed te besturen. Vooral het feit dat hij de wederinvoering van het Hooghuis tegenwerkte lag bij nogal veel mensen zwaar op de maag. Ramirez veronderstelde dat de Welshe koning bijgevolg vroeg of laat wel afgezet zou worden.
Het rommelde bovendien ook grondig tussen degenen die De Nechoirs handelspraktijken verder wilden zetten ten koste van de bevolking en zij die voor de hervorming van de economie waren. De wrijvingen leidden voortdurend tot hevige confrontaties die soms ontaarden in regelrechte bloedbaden. Zoals Ramirez het zag zou het niet lang meer duren voor een eerste burgeroorlog zou losbarsten, en dan een tweede, en een derde, en een vierde…
De Schaduwloper was verdwenen nu. Na zijn ontsnapping had de kroonprins alles op alles gezet om te voorkomen dat hij het buitenland kon bereiken. Mensenjagers hadden de jacht op de Schaduwloper geopend en hadden hem vlak voor de grens ingehaald. De mensenjagers hadden het afgesneden hoofd van de Schaduwloper naar de nieuwbakken koning gebracht die het op zijn beurt had laten zien aan zijn hele hofhouding.
Hoewel het Ramirez speet dat de Schaduwloper dood was, wist hij dat zijn erfenis niet helemaal verloren was gegaan. Catherina had het Welshe erfgoed naar Lenion gebracht en dacht er aan om van Lenion een verlichte monarchie te maken. Het was een monument ter nagedachtenis van het geslacht dat die ideeën steeds had verdedigd.
Voor de rest was er niks overgebleven van wat er tussen de zwarte man en de huidige koningin van Lenion was geweest. Nadat ze elkaar een laatste keer hadden gezien, was hij alleen vertrokken en was zij teruggekeerd naar de Arendsburcht. De enige reden waarom ze niet met hem mee was gegaan, was omdat de Bethune het huisje van de Witte Heks had laten bewaken waar Griffiths en Catherina’s kind sliep. De volgende dag bleek dat de Bethune nooit van plan was geweest zich te houden aan zijn deel van de overeenkomst. Hij had het huisje laten afbranden en zowel de Witte Heks als het kind waren omgekomen.
Zijn zoon zou niet met een ongetrouwde moeder huwen had de Bethune eens cru gezegd…
Na de vernieling van het Arendsnest was Catherina met Jean-Filip naar Lenion teruggekeerd en was ze met hem getrouwd. Toen de Bethune was gestorven, volgde Jean-Filip hem op, maar hij zou nooit lang koning blijven. Een tijd terug was de jonge koning omgekomen tijdens een jammerlijk ongeval. Een ironisch toeval als je bedacht hoeveel bloed zijn ouders hadden vergoten om hem die titel te geven.
Catherina was hem nu opgevolgd en toonde zich een waardige koningin van Lenion. Ramirez had er alle vertrouwen in dat ze haar land zou voorleiden in een periode van welvaart en vrede.
Ramirez stond terug op uit zijn zetel en ging opnieuw voor het raam staan. Hij herinnerde zich nog de zwarte man met de donkere ogen. Hij bedacht hoe sterk hij had geleken, zo zelfverzekerd en kalm. Ramirez had een herinnering van hem zoals hij op een heuvel stond uit te kijken over zijn land. Zijn land, dacht Ramirez met nadruk, want de Wolven waren altijd het land geweest en het land de Wolven. En terwijl hij daaraan dacht, kwam er iets anders in beeld.
Ramirez zag de zwarte man in zijn herinnering omkijken, niet naar hem maar naar de blonde vrouw die Ramirez aan de hand hield. Hij glimlachte haar toe op die zeldzame warme manier die Ramirez daarna nooit meer had gezien. En zij had terug geglimlacht en was naast hem komen staan terwijl hij zijn arm om haar heen sloeg. Ramirez kon zich op dat ogenblik niet meer herinneren of het echt gebeurd was of dat hij het zich slechts had ingebeeld. Hij keerde zich om en schudde het hoofd.
Het was allemaal lang geleden, dacht hij, en niks was zoals het had geleken...